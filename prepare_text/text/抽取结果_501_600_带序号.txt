○501谕、伊犁屯田回人等。接年拖欠应交麦谷。共七万八千七百余石。已著展限。分为四年带徵。但念去岁伊犁歉收。若于今岁秋成后。即将带徵之项。与本年正项粮石并徵。究恐生计拮据。著加恩。将本年应行带徵麦谷一万九千六百余石。全行豁免。以纾回力
○502御制平定两金川方略序曰。前平定金川实祇受促浸一处之归降。后平定两金川则并促浸儹拉两处削平之而屯戍其地不读前方略。不知予之抚顺宥过之宽惠不读后方略。不知予之保大经久之苦心两金川之偝恩奢望。屡赦屡叛。与夫不得已用兵之原委。亦既见之后告成太学之碑文矣。兹方略成而司事者以序请从其请、是赘言。不从其请是阙体以书之有弁词。蒇体例也夫示之义方之谓方。定之智略之谓略。有方无略、失之执。有略无方、失之随。二者相需殷而相得彰。且方有隅之义而象地。略有包之义而象天。乾圆坤方阴静阳动即兵法实不出乎此。要之本于敬而弗懈。公而无私泰而不骄。勤而非躁。然后能赏罚明而进退当。缓急应而机宜合。运之九重之上示之绝域之遥忘忧不可。掣肘益不可。是必注精神于董事之诸臣。而念辛苦于冲锋之策士。呜呼定方略岂易言而成方略更难睹也。今幸睹方略之成。庶乎五年忘餐废寝之劳。得以少慰。而藉以解后世穷兵黩武之讥。所谓伐逆不伐顺。伐险不伐夷者。或庶几乎。
○503己酉。皇帝遣侍卫诣太上皇帝行宫、奏请圣安。朱批、朕躬安。尔可好。敕谕军机大臣曰、皇帝因朕慰问。恐又遣人谢恩。尔等奏闻皇帝。此数日内、不必专人诣朕行在。俟到大新庄。再来请安。
○504癸未。谕内阁、贡楚克扎布等奏请将应赔马匹牛羊作价扣廉完缴一摺。所奏甚属取巧。更兼胆大。在朕前竟朦混乱法。牧群牲畜。理宜孳养繁庶。不容稍有缺额。此项马匹牛羊。因倒毙亏缺。系由该都统等办理不善所致。经朕加恩免其治罪。责令分赔。亟应筹买足额。即所属地方现在采买牲畜较多。亦当分向他处设法购买。若扣廉作价。于亏缺之额。仍不能即时补足。纵使缴价倍蓰。亦与牧政无裨。贡楚克扎布。福珠隆阿。俱著传上□日严行申饬。即将应赔各项牲畜按限买补。买有成数。随时奏闻。缺额补足时。专摺具奏。彼时朕派员前往查验。如有朦混。定将该都统等一并治罪。
○505吏部题、四川省知府以下员缺、应听该督酌量题补。从之
○506壬寅。转户部右侍郎蒋廷锡、为左侍郎。升内阁学士吴士玉、为户部右侍郎。仍兼内阁学士里行
○507署安徽巡抚张楷奏报、宿州、虹县、灵璧、等州县被水。抚恤情形。得旨。如此急为办理。方副朕视民如伤之念。此后更当督率属员。详加查赈。毋使一夫失所。庶可慰朕南顾之忧耳。
○508谕军机大臣等、据定长奏贵州提督丁士杰、居心行事。偏袒瞻徇。不知大体。营员之积习未除。兵丁之骄纵有渐。近又有私书嘱托。将普安县知县马中骥、调补普定一事。已有旨谕部。令其来京候旨矣。丁士杰徇私多事。必不自定长抵任之后始。开泰在黔、为时已久。何以并未奏及。看来不无瞻徇容隐情节。抑或定长与丁士杰、别有意见不合。藉事挟嫌之处。俱著开泰据实具摺奏闻。寻奏、丁士杰语言举动。貌露苍猾。然谙练营伍。于有关考成事件。尚不废弛。至黔地官员贤否。亦未见有徇私之处。即如普定县、系该提督驻劄地方。臣在黔先后县令叠易。丁士杰从无只字干预。至定长与丁士杰、是否别有不合。实无所闻。报闻。
○509蠲江苏丹徒县、坍江田一十四顷有奇。乾隆三十年积欠额赋
○510谕军机大臣、前据英廉等奏。查抄勒尔谨在京家产。其家人曹禄等名下。竟查出银二万余两。是其平日必有招摇婪索等事。已传谕阿桂提犯严讯并明降谕旨。将外省门包押席等项积弊。通行禁革矣。因思勒尔谨、平日办事软弱。家人既如此纵肆无忌。则其幕友、亦必有因事索诈。勾通作弊情事。此等督抚司道幕友。平日高擡身价。上下连结。倚藉影撞。以肥私槖既不顾主人声名。并不顾自己身家。专出一身在外。营私骩法。及至事发之后。督抚等身罹重罪。而伊等转得脱然事外。实堪痛恨。不可不严行查办。以示炯戒。著传谕阿桂、李侍尧。即将勒尔谨管事幕友。严查确访。如有不法款迹即行据实奏闻。从重办理。
○511引见乙卯科散馆、及补行散馆人员。得旨、此次翰林散馆之修撰石韫玉、王以衔、编修洪亮吉、莫晋、业经授职。其清书二甲之庶吉士沈乐善、汉书二甲之庶吉士秦维岳、陈琪、严荣、玉麟、黄因琏、俱著授为编修。汉书三甲之庶吉士何会祥、韩鼎晋、董健、张凤枝、贾允升、王瑶台、俱著授为检讨。潘世璜、陈廷桂、戴敦元、乔远炳、严振先、俱著以部属用。
○512己亥。上御正直和平殿。勾到奉天、陕甘、浙江、情实罪犯。停决奉天斩犯四人。绞犯七人。陕甘斩犯十四人。绞犯十人。浙江斩犯四人。绞犯五人。余一百九人。予勾。
○513浙江总督李之芳疏报、臣标下随征福建游击王世望等、率领官兵、搜剿龙游逆贼。擒斩甚多。又严州副将鲍虎、率领官兵、奋勇杀贼。连夺险隘四处。一日六战六捷。焚毁贼巢。恢复寿昌。得上□日嘉奖、下部议叙
○514李维钧又摺奏、向与年羹尧通问稀疎。近与相绝。奉上谕。据奏。与年羹尧通问、岁不过一二次。殊属狡辩。西安总督署前。未有隔五日不见直隶总督李维钧之使者。众目昭彰。何能遮掩。但人非圣贤。孰能无过。如果奋然易辙。不少依回。犹可谓之勇于自新。若似此巧言粉饬。以狡狯为得计。以隐蔽为深谋。恐一旦发觉。罪无可逭。断不能逃朕之鉴察。尔其思之
○515谕、秋审乃民命攸关。轻重出入。必须至详至慎。归于平允。今四川秋审册内。凡情实、缓决、可矜、各案。经九卿更定者。不一而足。朕细阅其案情。九卿所改。俱属允当。巡抚硕色、并不留心鞫勘。以致错误甚多。著该部传谕申饬。
○516辛未。谕军机大臣等、白钟山奏称、铜山新工。应修月堤。内有九十余丈。尚有积水。必须外放防风拦水。方可施工等语。铜山漫工合龙后。现今凌汛已过。工程虽属平稳。但月堤原以防护正堤。而月堤内积水、尚深至七八尺、至一丈八九尺、不等。未免浸润堤根。至夏秋盛涨。仍为可虑。务宜设法疏洩。导其出路。使积水消退。方无后患。不可但保目前、而不为久远计也。至黄河大溜。湾曲南趋。新堤受其顶冲。水势甚为迅急。应于引河兜水。坝以南。自西至东。再开引河一道。分溜直流。庶新工不受冲激之险。倘由此河身北徙化险为平。岂不更为妥善现在淮徐灾黎。待赈尚多。俾就引河工作。得谋口食。更两有裨益。恐传寄谕旨。未能一一详悉。已命军机处行走郎中阿思哈、带图驰驿前往。可传谕尹继善、即至铜山。俟其到日。按图详议。妥协商酌。一面办理。一面即速奏闻。并谕白钟山知之。寻尹继善白钟山奏、大堤合龙之后。奏明赶筑里戗。业已成做。底牵宽四丈五尺。顶牵宽二丈二尺。但较石林工帮。筑戗宽十余丈之式。尚属单薄。应再加宽六丈。于堤根处、再镶做防风攩护。则大坝后有戗堤可靠。戗堤又有防风可卫。夏秋盛涨。亦可捍御。至兜水坝东南引河内。应将南岸再加开宽六丈。其河头向北。再展宽十余丈。庶河头更有纳溜吸川之势。而河身宽阔条直。大汛水涨。一经开放。可望北徙。化险为平。报闻。
○517调四川重庆镇总兵达兴阿。为云南永北镇总兵
○518丁丑。敕谕哈萨克瓦利苏勒坦。据驻塔尔巴哈台大臣奏。尔父阿布赉病故。朕闻之不胜轸惜。尔前来京瞻觐。已受朕恩。且系尔父长子。素能约束属下。朕所深知。除遣大臣赏奠尔父外。著加恩承袭尔父汗爵。朕君临天下。一日万几。尔前入觐时。亦已亲见。当感念朕恩。将所属哈萨克。加意约束。友爱兄弟。辑睦邻境。勿滋事衅。勿隐逃人。尚谨遵此旨。笃诚奋勉。以期永受朕恩。随赏大缎四端。
○519戊辰。谕军机大臣等、本日军机大臣会同户部仓场侍郎议覆、百龄等筹济缺额漕粮一摺。所议甚是。已依议行矣。京仓储贮。足敷接济。该督等所请收买行月耗米。徒然多糜帑项。著即饬知各该粮道、毋庸办理。其徵存历年缓漕正耗等米、四万五千九百余石、即行催齐搭解运通。至江西湖北湖南滨临水次州县、每省酌碾常平仓谷二十万石一款。著该三省巡抚、各将该省水次州县常平仓谷现存数目查明、每处可以碾动若干、即行分别派碾。于帮船开行之前、交兑洒带运通。一面奏闻。一面办理。勿致迟误为要。将此各谕令知之。
○520是□山戊示□、人丁户口、一千七百二十四万六千四百七十二。田、地、山、荡、畦地、五百三十万八千七百五十六顷六十二亩。徵银、二千四百二十一万六百五十三两三钱有奇。米、豆、麦、五百五十三万二千五百三十二石八斗有奇。草、二百二十九万一千三百六十五朿。茶、十六万二千七百四十引。行盐、四百六万九千三百八十五引。徵课银、二百四十八万七千五百七十二两三钱有奇。铸钱、二万九千三百四十七万七千五百三十有奇
○521庚子。镶红旗汉军副都统署镶蓝旗汉军都统张致、缘事革职。升正红旗护军参领唐喀、为镶红旗汉军副都统
○522旌表守正捐躯之河南襄城县民张士珩妻冯氏。
○523以参革贵州瓮安县草塘司土县丞宋承烈堂弟承勋、袭职。
○524赐扈从王公大臣及蒙古王公台吉等食。至辛酉皆如之
○525庚申。谕、据阿桂奏、征剿撒拉尔逆贼之三等侍卫逊济鼐、鄂尔阔勒图、七宝、彻森保、请赏给巴图鲁名号。蓝翎侍卫完齐鼐、雅木丕勒、色灵额、请赏给花翎。司鞍诺诺和、彀德保、前锋硕云保、萨进保、请赏给蓝翎。遇伊等应升之缺、即行升用。火器营蓝翎长达彦泰、前锋营蓝翎长音济保、鄂木西鼐、请以本营护军校、前锋校升用。亲军珂皇额、护军巴雅尔图、火器营鸟枪护军祥进保、请补放本营蓝翎长等语。均著照阿桂所请。并加恩赏侍卫逊济鼐、为穆腾额巴图鲁。鄂尔阔勒图、为法福哩巴图鲁。七宝、为莽阿巴图鲁。彻森保、为奋图哷巴图鲁名号。仍每人赏银一百两。
○526甲午。秋分夕月于西郊。遣豫亲王裕丰恭代行礼。
○527己未。以举行仲春经筵。遣官告祭奉先殿。传心殿。上御文华殿经筵。直讲官英和、刘镮之、进讲孟子仁民而爱物。讲毕。上宣御论曰、民吾同胞物吾与。为人君者。皆宜尽仁尽爱也。民宜仁而物宜爱。有等差之分焉。理本一而分则殊。虽存一视同仁之心。亦不可漫无区别。流敝□大滋甚矣。生长收藏。天地之至仁也。君临天下。体天地之至仁。德礼政刑。及于兆庶。人君之大用也。治功勤修。无敢暇豫。使天下苍生。人人亲其亲而长其长。毫无干名背义之事。一人之仁。及于万姓。各养仁心。咸得其所。厚生正德之效大矣。爱以及物。咸若其性。各适其用而已。心存姑息。是见牛未见羊耳。暴殄废弃。大夫爱物之道矣。取之以时。用之以礼。尽爱物之真诚。即仁民之极则也。民物相为表里。仁民爱物。一而二、二而一也。治理之大端。为君之要道。孟子法言。万世无敝□大。岂可忽乎。直讲官果齐斯欢、黄钺、进讲易经圣人感人心而天下和平。讲毕。上宣御论曰、天地万物。交相感也。上体天心。下孚民志。中立人极。其惟圣人乎。圣人者。旋乾转坤之枢机。兆庶性命所寄托。皆本于一心所感也。四时调而风雨时。是天心所感也。九宇安而政令顺。是民心所感也。总在于人君一诚所召也。兆民同有是心。人性本善。而流于邪僻不自觉者。在上位不能感化。奚能消其乖戾之气乎。感非空言也。必先正心诚意。表正形端。勤政爱民。诚求保赤。不期感而自感。不期化而自化。上以正感。下以正应。天下和平。胥顺则矣。感通之理。彻上下。达古今。主于一诚。诚者真实无妄之谓。斯能感也。君臣兆庶。一德同心。泰交咸感。化洽教敷。乌有犯上作乱之举哉。上以诚求治道。尽心保民。虽草木亦能化悟。况胞与同类乎。人心和平。则天下安乐。和气致祥。必能感召丰登。臻于熙皞之世矣。位育之实。感应之速。理不爽也。礼成。上幸文渊阁。赐讲官及听讲诸臣茶。复赐宴于本仁殿。
○528定远平寇大将军和硕安亲王岳乐疏报、二月十四日、定南将军希尔根、败贼于抚州四十里塘堡地方、三月初二日、贼自浙江衢州、来犯抚州、前锋统领侍郎觉罗舒恕、复败之于七里岗。下部议叙
○529戊戌。陕西甘肃按察使张适、缘事革职。升刑部郎中钟保、为陕西甘肃按察使司按察使
○530热河总管郎中巴图奏、巴克什营至张三营十四处。看守行宫兵丁钱粮。向例分三季遣员赴京支领。恐拨解稽延。支放不便。请于每年十二月分。将明岁应支饷银。一并由户部支领。存贮热河库内。按月分放。得旨。照所请行。
○531调浙江衢州镇总兵官高琦、为四川川北镇总兵官。以海澄公黄仕简、为浙江衢州镇总兵官。
○532镶黄旗满洲都统奏、查每届乡试年。国子监咨取八旗应考。由旗转行各省驻防。将应试各生送监录科。臣等每次行文。俱覆称、并无应考者。看来伊等专以骑射清语为要。不习汉文。往返行文。徒滋繁扰。请停。从之
○533又谕、向来宗室人员。既不分用各部院。又不便简用外省道府。其宗人府理事等官。保送御史。止有二缺。转科后遗缺。仍用八旗满洲人员。升途未免稍狭。现在宗室蕃衍。其中不少可用之才。所有宗室御史。著于原定二缺之外。俟有满洲御史缺出时。再行添用宗室二员。前连四员。作为额缺。如有迁转科员者。其御史员缺。仍以宗室人员补放。至陵寝办事衙门司员。俱属宗室贝勒公等管辖。与部院司员有间。嗣后遇有陵寝办事衙门司员。亦可酌改宗室数员。其如何分别补用。应改若干员缺之处。著宗人府、会同该部、详悉妥议具奏。寻议、宗室御史。向祇二缺。今遵旨再添二缺。请嗣后遇有满洲御史缺出。吏部行知宗人府。由宗室应升人员内。＜⿰扌东＞选引见。补放二员。至陵寝司员。计三十二缺。请照御史二十八缺。用宗室四员之数。酌改五缺。将东陵郎中一。员外郎一。主事一。泰陵员外郎主事各一。定为宗室额缺。现在郎中。由宗人府于副理事官内。＜⿰扌东＞选升用。员外郎。于经历主事内、＜⿰扌东＞选升用。主事。于两翼宗学总管、副管、宗人府笔帖式内。＜⿰扌东＞选升用。俟陆续缺出。吏部行文宗人府。分别办理。至此次补放后。再遇陵寝宗室郎中缺出。以员外郎升补。员外郎缺出。即以主事升补。主事缺出。即于两翼宗学总管、副管、宗人府笔帖式内、＜⿰扌东＞选补放。其郎中员外郎六年期满。由管理陵寝贝子公等、出具考语。咨宗人府带领引见。以京缺理事官、副理事官调补。或俟陵寝总管缺出。该管贝子公等、出具考语。送京带领引见升用。从之。
○534丙申。赈陕西肤施、安塞、靖边、定边、怀远、绥德、米脂、七州县、被旱灾民。
○535谕军机大臣等、本日王绍兰奏、审明结会首从各犯分别定拟一摺。已降上□日将为首之欧狼即行正法。余俱依议行矣。此案欧狼创立父母会名目。纠众敛钱。传授口诀暗号。诳惑乡愚。实为可恶。现在案内从犯有三十余名之多。可见小民贸贸无知。受愚罔觉。著该督抚会同学政汪润之、即仿照御制邪教说。酌拟＜⿱⺮闲＞明告示。将现在办理此案缘由。广为示谕。以尔等听信邪言。甘心入教。以为一经拜会。即可传授秘诀。殊不知所谓口号者。问以从那里来那里去。则答以从东边来西边去。问从那里过。则答以桥下过。此等胡言乱道。毫无情理。虽三尺童子不至受其欺哄。而尔等出钱传授。信之不疑。实属愚蠢已极。迨至破案发觉。身犯重罪。不能幸逃。追悔业已无及。嗣后尔等务当各知警省。自保身家。勿为奸徒诱惑。被其陷害。似此遍加晓谕。庶乡曲愚民。共知觉悟。不致陷于邪僻。触犯刑网。将此谕令知之。
○536甲戌。命山西河东守道、移驻平阳。雁平巡道、改为守道、兼管大同府属粮饷事务
○537巴林荣宪固伦公主、喀尔喀恪靖固伦公主、科尔沁和硕达尔汉亲王和硕额驸罗卜臧滚布妻郡主、翁牛特多罗杜楞郡王和硕额驸苍津妻郡主、巴林多罗郡王多罗额驸林穆布妻县主、厄鲁特多罗郡王和硕额驸阿宝妻郡主、厄鲁特多罗郡王和硕额驸车零旺布妻郡主、土默特多罗达尔汉贝勒和硕额驸阿喇布坦妻郡主、科尔沁辅国公固山额驸拉锡妻县君、科尔沁和硕额驸达尔玛达都妻郡主、喀喇沁和硕额驸纳穆赛妻郡主、巴林原爵多罗额驸纳穆宗妻县主、喀尔喀和硕额驸根扎卜多尔济妻郡主、巴林原爵公纳木扎妻县主、喀喇沁扎萨克一等塔布囊喀宁口□戛母乡君等、来京请安
○538兵部议覆。川陕总督尹继善奏称。陕甘所裁新兵。候缺糜饷者。尚八千余名。营弁遇缺出。多将旧兵幼弱子弟、及亲党滥充。请确查旧兵有无子弟注册。缺出、验明强壮者充。其无子弟、及有而幼弱者。以新兵拨补。新兵衰疲者亦汰。至现无新兵之营。旧兵无子弟可补。将附近营汛新兵拨充。应如所请。并饬直隶、山东、河南、画一办理。从之。
○539丁卯。谕、开泰奏、镇筸镇总兵。王廷极、年力就衰。可否令以原官休致等语。王廷极、著调取来京引见。其镇筸镇总兵员缺。著邱策普调补。南阳总兵员缺。著董孟补授。
○540署贵州巡抚良卿覆奏、黔省脱逃余丁杨明龙等六犯。遵旨严行监禁。复据普安州等属。续获丁明亮等八名。又盘获私回余丁张文贵等十名。其余未获各犯。饬属设法躧缉。得旨、上紧缉获。与汝三月限。限满奏闻。若已获者复致逃。则看守者当代其罪。将此谕各属
○541又谕、据福康安奏、保举堪胜总兵一摺。内称、副将魁麟、熟谙营伍。堪胜总兵之任。现在奏升副将。送部引见。再前任云贵总督时。有滇省副将玛尔洪阿、黔省副将七十五、刘纡青、吉兰泰等、均系才技优娴。熟悉营伍。堪胜总兵之任等语魁麟一员、现据该督奏升副将送部引见外。其玛尔洪阿等四员。著传谕富纲、即将该员等调取来京。送部带领引见。
○542以故二等昭信伯李奉尧子毓文、三等子敏珠尔子额尔德尼敖齐尔、伊尔绷阿子德山伊鲁勒图子佛与额、各袭爵。
○543改河南荆子关协副将、归南阳镇总兵官兼辖。归德营参将、为抚标。裁光州汛千总。设光州营都司一员。拨邓新营把总一员随营协防。拨荆子关协、邓新营马守兵一百二十名。并旧额兵二百八十名。分防州城、及商城息县等汛。从巡抚方受畴请也。
○544甲辰。谕定西大将军多罗贝勒董额等、国家仰荷天眷、秦州、巩昌、兰州等处、渐次恢复。朕甚嘉悦。此系保宁还旆之兵、间关跋涉、戮力效命所致。须不时存念、恤其劳苦。非紧要、必节其劳。无大过、则宽其罚。且尔等将兵在外、事情经练颇多、必能同寅协恭、折衷而行、断不徇一己之利。但相隔辽远、意虑所及、不得不为告诫。秦地实为形胜要区。今张勇等将军提督总兵、及投诚兵众、云屯一处。将军张勇、劳绩甚多。恐贝勒等藐忽视之、生彼愤懑。时廑朕怀。贝勒等既效勤劳、底定秦省、务期克奏全功、以慰朕望
○545添设山东郯城县大兴镇千总一员兵五十名属沂州营管辖。从山东巡抚陈世倌请也
○546兵部等部议准、调任江南总督那苏图疏报、川沙营所属之六团湾、沔镇、陈水关桥、三处。水陆通衢。枭贩出没。请于每汛拨兵五名巡守。并添建三汛营房。从之。
○547又奏、查从前出师人等。赏给治装银两。大臣官员、各赏俸二年。京师前锋护军、各赏银四十两。驻防满兵、各三十两。绿营兵、各二十两。官兵跟役、各二两。明岁进兵。派出各处大臣官员。及满洲蒙古兵。俱照旧例赏给。其厄鲁特兵。系初次派令出师。臣等酌议、管旗章京、各赏银二百两。副管旗章京、各一百五十两。参领、各一百两。佐领、各八十两。骁骑校、各六十两。兵、各三十两。再从前出师蒙古王公扎萨克等。俱系候旨。按照伊等爵级、分别赏赉。此次出师蒙古王公扎萨克等、恭候训示遵办外。其派出哲哩木、昭乌达、阿拉善、蒙古、官兵赏赐。臣等酌议、台吉。各一百五十两。管旗章京、一百两。副管旗章京、八十两。参领、六十两。佐领、五十两。骁骑校、四十两。兵、二十两。所有驻防满兵、绿旗兵、赏银。由各该处库内拨给外。其哲哩木、昭乌达、两盟官兵赏银。由各该处核明报院。派户部、理藩院、司员各一员。由户部领出。解往赏给。其阿拉善官兵赏银。就近向宁夏地方官、领出赏给。厄鲁特官兵赏银。由将军拨解赏给。报闻。
○548军机大臣等奏、贵州省封贮银三十万两。上年调拨官兵案内。经该抚题咨。陆续动用。自应再为筹备。昨臣等请于江苏。两淮。拨银八十万两。奉有拨给贵州三十万两。余著酌拨湖北、湖南、河南之旨。查湖北。湖南。额徵银数。俱较河南减少。请各拨二十万两。交该二省收贮备用。并拨给贵州之项。共七十万两。至河南额徵银两。本属宽裕。又现存酌留银三十余万两。似可毋庸协拨。报闻
○549又谕、本日吏部将侍郎杜玉林、查审沙金凤控告胞兄沙金龙等、霸产抢夺财物一案。并未将案犯提齐究审。即行完结。瞻徇草率。议以降三级调用。不准抵销一本。已照签批发矣。此案沙金龙父子。欺压霸占。叠肆抢窃。连年讦讼。地方官置而不办。特命杜玉林、前往查审。自应提集案犯。秉公研讯。俾案无疑窦。方为不负任使。况从前钦差审办案件。未有结案后。重复赴京控告者。即有虚捏翻控之案。及派大臣覆行鞫审。亦未有似此罪名出入者。乃杜玉林、审办沙金龙父子起意抢窃各案。既不能提集正犯。严究主使情节。率听吓令顶充之毕显贵等、认为正犯。定拟完结。而于署知州徐士勋、到任两年。延搁不办之故。并未附摺劾参。该员系杜玉林同乡。其为有心袒护。已属显然。难逃朕之洞鉴。若不严予处分。将来钦差大臣、查审案件。皆如此相率效尤。朕将何以用人乎。此案杜玉林、即照部议实降。以示惩儆。并将此通谕中外知之。
○550己酉。赏热河接驾兵丁、及看守避暑山庄弁兵一月钱粮看守口内口外各行宫弁兵半月钱粮。
○551戊戌。复设岭南兵巡道一员、岭东兵备道一员、罗定州兵备道一员。改广肇道、为岭西兵巡道。惠潮道、为岭东兵巡道。高罗道、为岭西兵备道。从平南王尚可喜请也
○552吏部议奏、署理大学士事务户部尚书徐元梦、繙译本章错误。应革职。交部治罪。得上□日。徐元梦在内廷行走多年。从宽免其交部。著革职。在内阁学士之列。办理票签本章、一切繙译事务。效力行走
○553添建江南山阳县新设县丞、主簿、二员衙署。从巡抚陈大受请也。
○554又奏、福州驻防汉军兵。经该督等奏请。听其散处为民。及改补绿营粮缺。所遗甲缺。以京城满洲派往坐补。所有京口、杭州、广州、各驻防汉军。似应照此办理。请令各该总督将军按各处情形。详悉妥议。奏到再行定议。得旨、不用将来再看。若要办从京口起。
○555又谕曰、巴图济尔噶勒。系蒙古人。不能受热。本年且不进兵彼处无事著即行来京。俟进兵时再行遣往伊所属兵丁令彼处领队大臣等管理。巴图济尔噶勒之子普尔普。年壮正系奋勉之时仍留彼处效力行走著传谕阿里衮遵行
○556乌什办事大臣绰克托、阿克苏办事大臣法灵阿奏、本年十月甘肃凉州兵丁。五年期满。应行更换。宁夏、固原兵丁。亦于明年正月期满。若俱行更换。恐新到兵丁。于屯田鼓铸及采铜等事。一切生疎。未免掣肘。请将明年应换之宁夏、固原兵丁。再留一年。以资办公。得旨允行。
○557上以常雩祀天于圜丘。自是日始。斋戒三日。
○558壬午。谕内阁、贝子奕纯、自幼在上书房读书。甚为诚朴。兹遽闻溘逝。深堪恻悯。著加恩赏给陀罗经被。派载铨赍往赐奠。仍由广储司赏银二千两治丧。伊子载锡、系皇考高宗纯皇帝五世元孙。载锡生时。曾蒙特恩将奕纯、晋封贝子。且因钟爱载锡、赋诗眷注。并幸伊家看视。今若照例将载锡、降袭公爵。朕心实有不忍。自应仰体皇考高宗纯皇帝慈爱之意。载锡、著加恩再袭贝子一次。
○559丙子。谕征南将军都统穆占、逆渠已毙、贼势溃乱、大兵亟宜前进、剿抚并行、机不可失。大将军简亲王、同内大臣阿密达、前锋统领希佛等、率每佐领十人、并均配绿旗兵、与大将军平南王尚之信、公同定议、或取永州、或宜取何地、相机而举。茶陵、安仁、永兴、郴州诸处、俱令将军穆占镇守。如地方无虞、有机可乘、听其酌量进发
○560添设浙江杭嘉湖三府分巡道一员。从大学士朱轼请也
○561吏部奏、行取知县、题升同知。除应行题补之缺。原系升调兼行。准将行取人员题升外。其应行调补之缺。于对品人员内拣选调补。如实无可调补。将缘由声明。再以行取人员题升。至有以应归部选各缺。将行取知县、滥请升补。臣部概驳不准。惟安徽、陕西、山西、河南、等省。通省同知。并无外题之缺。若概不准以部选之缺题升。是该省行取人员。独受偏枯。应请此数省、遇有部选缺出。亦准该督抚酌量题升。至他省原有应题应调各缺。不得援以为例。从之。
○562御行幄。扈从王公大臣官员等、及蒙古王公台吉等、行庆贺礼。
○563谕、据管理三库大臣奏、验兑粤海关委解关税一项。共短少银。六千四百余两。请令德魁明白回奏一摺。关税解部。自应按数兑准。即偶有短缺。何至数千余两之多。且每锭竟有不按十两定例。短少数钱。至一两者。更不得藉口于弹兑时之手轻手重。并不得以备带添平之数。改解水脚正项为词妄行牵混。著传谕李侍尧。将此项关税。因何致有短平之故。详悉查明。据实覆奏。关务原系督臣兼管。见闻尤为亲切。断不可稍有瞻徇。思欲颟顸了事。至德魁前次差人进京。即有私带税物银两之事。今起解关税。复短少如许。看来德魁在任。一切不甚妥协。著李侍尧将伊平日办事若何。居官声名若何。是否能胜监督之任。一并据实奏闻。候朕另降谕旨。原摺并钞寄阅看。寻奏、查粤海关起解税银。旧例于水脚项下。备带添平银。嗣因水脚归公。德魁起解乾隆三十一年税银。因将水脚内扣除添平银。仍归本款解交。遂致无项可支。兑收短少。查德魁为人。小心谨慎。经理榷政。并属妥协。至前次进贡。带有银物。查伊在任二年。或系积存廉俸。带往京中。至侵公营私。尚无其事。报闻
○564谕军机大臣等、据喀宁阿等奏、迪化等州县采买粮石。侵蚀自一万两、至数百两不等。并讯出各员通同舞弊。各送给索诺木策凌银两。业将现在新疆各员。严密查抄。请旨饬下各督抚一体查抄等语。迪化等州县。采买粮石。辄敢浮开价值。冒销帑项。又复交结上司。公行贿赂。此事实属大奇。已谕令喀宁阿等秉公审办。除各旗员在京家产。已经查抄外。所有业已离任之木和伦、丰伸、徐维绂、吴元、贺万寿、黄岳英、六犯。著传谕各该督抚。即将各该员革职拏问。派员解交刑部。其原籍及任所赀财。一并严密查抄。至现在新疆之伍彩雯、王喆、张建庵、刘建、何琦、于得昇、六犯原籍家产。并著该督抚一并查抄。毋任隐漏。将此由六百里各谕令知之。
○565丁亥。予贵州降苗一万七千八百八十余户。安抚奖赏。从总督勒保请也。
○566旌表守正捐躯直隶通州民王成功妻张氏。四川彭县民李遗章妻袁氏。
○567吏部议覆、江南道御史范承勋疏言、定例降调官员、果系清廉良吏、许督抚题请留任、原为爱惜人材起见、故虽降调以示惩、而又题留以示劝。至革职与降调、虽稍有重轻、同一诖误、请将诖误革职之员、果有洁己爱民者、督抚核实、许与降调官员、一体题留。嗣后诖误革职官员内、果有清廉爱民者、未经离任、许督抚保留。若离任具题者不准。从之
○568赐外藩王、贝勒、贝子、公、额驸、台吉、塔布囊等、及内大臣、大学士、侍卫等宴
○569辛未。谕、京城内外水道。甚有关系。近年以来。但值雨水少骤。街道便至积水。消洩迟缓。此水道淤垫之故也。向来城内原有泡子河等水柜数处、以资容纳。而城外各护城河道。原以疏达众流。使不致停蓄。今日久未经修浚。皆多淤垫。而街道沟渠、亦多阻塞。以致偶逢霖雨。便不能畅流。此亦应及时筹画者。著海望、哈达哈、韩光基、舒赫德、带同钦天监官员、逐一相度。其应如何疏浚之处。详议请旨办理。
○570以四川松潘镇总兵董芳、为贵州提督。调河南南阳镇总兵董孟、为松潘镇总兵。以广东南雄协副将魏文举、为南阳镇总兵。
○571礼部等部议覆、山西巡抚苏尔德奏称、文武生员名册。学政无移送督抚之例。教官亦无呈牒地方官之条。一遇生员斥革案件。无凭查核。请嗣后学政岁科两试。于取进文武新生红案发学后。饬发地方官。造册呈送督抚。其前届文武生员。饬令该学教官。造具格眼册。牒地方官。一并呈送。案件关涉生员者。核其情罪查革。移咨学政除名。应如所请。并通行各省。一体遵办。从之
○572甲午。谕军机大臣等、据李奉翰查勘现在新工、及豫省雇夫不敷情形一摺。内称人夫一项。因正当中伏炎暑。大雨时行。未能即时云集。而附近各处。将届秋粮收割之时。农民各顾本业。雇募究属不敷。其势不得不藉资邻省。将来东省人夫足用。原可毋庸向直省代雇。现与韩鑅、富勒浑、面商妥办。时届白露。即可完工等语。看来直隶、山东、皆以办夫为难。而河南则以协办人夫为急。朕意豫工需用人夫。自应在本省雇备为便。从前屡降谕旨甚明。李奉翰等当酌量情形。妥为雇觅。该处人夫、断无不踊跃赴工之理。若谓此时将届秋粮收割。农民各顾本业。方当六月下旬。未免指称时侯太早。转似藉词推诿。总之令直省代雇一说。固不必提。即东省协济之夫。除已经陆续赴工外。倘豫省召募足数。亦即飞咨停止。以免邻省跋涉之苦。李奉翰等、务当遵照妥办。至开挑引河。从前虽经奏定、在白露以前蒇工。但为期尚紧。今思若宽限至霜降节边完竣。则该省人夫。亦可以从容集事。办理更易。而开放引河。亦不为迟。若此何如。再前阅明兴奏到图内、南阳、昭阳、微山等湖、其水清澈。该处系承受漫口下注之水。自然水泛黄色。断无澄清之理。若其水既清。则泥沙必致淤垫。湖身将来猝遇盛涨。不能容纳。于运道甚为可虑。从前萨载、韩鑅等奏称、豫省漫下之水。俱系串湖边下注、距南阳正西八里之玉皇庙。下达谷亭河。是以清浊不能混淆等语。其所奏情形。未经目击。不能遽信为确实。若果如韩鑅等所奏。则下游散漫之水。并不入三湖。自有一路循流顺轨。仍汇入旧河归海。何必又纷纷筹备分洩三湖。如潘家屯六塘河等处。广为设法疏浚开挑。即漫口亦无须堵筑矣。朕于此处甚疑之。下游及湖身运道。现在情形。实为廑念不置。总之此事。现虽有李奉翰、韩鑅等、在工经理。而阿桂系一手督办之人。其识见自较胜于李奉翰等。此时在京不过照常事件。非必须阿桂办理。若能即赴该处。筹办一切。朕可放心。著传谕阿桂令其自行酌量起程。或由山东运河一路。查看赴工。俟定有日期。即行奏闻。以慰朕廑注要工之意。著将此一并传谕萨载、李奉韩、韩鑅、富勒浑、明兴、郑大进知之。仍各将该处河湖运道切实情形、逐一绘图贴说。详悉速奏。毋稍存粉饰之见。寻萨载等奏、据地方官禀报。添雇协济豫省人夫。俱惮远离。不肯应募。现于紧接曹县村庄之豫省工段。先令施工。以次溯挑而上。逐步渐进。不致有顿令远涉之形。俟赴工人多。即遵旨停止。至各湖水色俱清。因南阳、昭阳、微山等湖。去岁积水本多。水势甚旺。足以敌黄。黄水并未灌入。故湖水俱清。不致淤垫。得旨、欣慰览之。
○573乙卯。谕内阁、先福奏、核实取中驻防武举一摺。所奏是。乡试考取武举。必须马步射与弓石俱能合式者。方准取中。各省驻防应武乡试之人。马步箭素所练习。合式者多。于弓石鲜能合格。若一概送考。不能取中。未免徒劳往返。嗣后设立驻防省分。凡遇乡试之年。著该将军都统副都统城守尉等、将应试各旗武生、及前锋等。均先行认真甄别。其马步箭与弓石俱能合式者。方准录科送考。其不合式者即行驳退。无庸录送。以昭核实。
○574遣官封洞庭湖神。敕曰、顷者逆氛未靖。天讨用加。地当师旅之屯。众赖精英之佑。阅时八月。波浪不惊。俾我六军。舳舻共济。坚城立拔。余孽宵奔。眷言挞伐之奇勋。实属神功之丕显。特申昭报。式考彝章。封为洞庭湖之神。载诸祀典。专官告祭。惟神鉴知
○575议政王大臣等议奏。吐鲁番回目白斤白克、奏请照前每年差人请安进贡。应不准行。得旨、所议甚是。但止令员外郎升柱遣其归去。而不言其故。所见甚小。办理天下事务。莫贵于诚。理应以诚实晓谕之曰。前策妄阿喇布坦、无故来侵哈密。又骚扰西藏。圣祖皇考将沿边官兵。两路分发。尔吐鲁番、当进兵大路。若不先取尔吐鲁番。断乎不可。故取吐鲁番。留兵防守。以保护尔等。后策妄阿喇布坦、悔过输诚。遣使根顿、博洛胡尔哈、特来请罪。朕仰体圣祖皇考之心。即将大兵撤回。撤兵之后。策妄阿喇布坦、或以尔等归顺天朝。寻隙生事。将尔等骚扰。亦未可定。朕轸念尔等。曾降谕旨。有情愿随大兵同来者听。故拖克拖麻穆忒移来内地。安居乐业。尔等想已闻知。今尔等奏请仍照前差人来京。凡外番部落人等、请安进贡。从无禁止之例。所以不令尔等来京者。诚恐策妄阿喇布坦、骚扰尔等耳。尔等如云、策妄阿喇布坦即便发兵。亦不畏惧。可以保吐鲁番万无一失。朕亦不禁止尔等。但恐将来策妄阿喇布坦、骚扰尔吐鲁番之时。尔等虽欲奏报。内地相隔甚远。大兵一时不及救援也。著行文与升柱等。晓谕吐鲁番之回目知之
○576户部议准、左都御史管广东巡抚王安国疏称、龙门协孤悬海岛。不产米谷。请将廉州府仓、并钦州、合浦、灵山、三州县仓内、拨谷一万石。运至龙门协。建仓收贮。接济兵民。从之。
○577己未。旌表守正捐躯之河南临漳县民高一琴妻杜氏。
○578又谕、据富纲奏、安南国呈送咨文一件。内称有内地游民。混越占认界址。改名内隶。申请分画等语。现在酌拟照会文稿。并饬沿边镇将官员、留心查察等因一摺。祇可如此办理。安南国臣事本朝。素称恭顺。今乃因该国土民、藉词欠税。遂谓内地游民侵占土地。改名内隶。自应饬驳。惟所拟照会该国文稿内、尚有未协之处。现已令军机大臣、将照文拟改。谕以据该国王咨呈、内开安西十州。道里窎远。因兵燹之余。内地游民。乘此混越。占认广陵莱州界址。改名猛辣、猛赖。内隶。容俟秋凉。委员进抵十州。究出人犯解送。查出其处界址未清。须当申画等因。殊属不知事体。安南与临安边境接壤。中外界址。本自井然。并无淆混。至沿边六猛地方。自隶入版籍以来。迄今百数十载。历年久远。所辖寨名粮额。均有册籍可稽。无从混入尔国所管夷地。且尔国所属之界址。如果未清。必系尔国之土民。藉端影射。希图漏尔国租税。祇应自行察核。不应向内地呈请申画也。况天朝抚绥万国。似此边界毗连处所甚多。从未有因地界不清。率请申画者。今尔国如此渎请。皆缘僻处遐荒、不谙礼法所致。本部堂若据情代奏。设交部议。转滋尔越分妄干之咎。念尔国臣事天朝。素称恭顺。是以不即具奏。今将边境版籍所载、六猛管辖各寨落、开单明白宣示。即知云南省之沿边疆界。天然判分。本无未清。而该国所请申画之为冒昧也。设有不在版籍所载。而冒名影射者。则是尔土民指称内附。串通内地奸民。在彼冒混滋事。该国王即行按名擒拏。分别解送。以凭本部堂据咨达部。按律惩究。该国王此后务宜益励敬恭。恪守藩服。毋得据镇目一面之词。轻率咨呈。有违天朝德意。大皇帝抚驭外藩。德威交著。该国王久为藩服。与内地一视同仁。该国王应三思、以期永受国恩。为此照会该国王、即便查照办理。该督即可遵照缮写发往。仍须严饬沿边镇将官员、严密查察。妥为经理。将此由五百里谕令知之。
○579戊戌。春分。朝日于东郊。遣肃亲王永锡、恭代行礼。
○580丙辰。谕内阁、内务府奏、据直隶咨报玉田县钱粮庄头宋檀等十一名承种地亩、二十年分收成歉薄、计被灾四分、查据户部覆称、二十年分直隶因灾蠲缓民地之各州县内、并无玉田县歉收分数、其庄头等应交二十年分钱粮银一千四百九十余两、已于上年十二月内全数交库、显系申报不实、请交直隶总督派员确查办理等语。玉田县宋檀等十一名承种地亩。与民地同隶一县。何以丰歉不符。情敝□大显然。著方受畴即派明干之员。前赴该县确切查勘。据实参奏。并查访该庄头等何人贿嘱该县书吏、朦混申报。质讯明确。一并按律治罪。
○581江西提督许贞疏言、玉山、常山、德兴、一带地方、逆贼伪英义将军程碧、于五月二十三日、被臣标守备郑武等所擒。下部议叙
○582又议覆广东总督孔毓珣遵上□日疏奏。江南水利四条。一、闸座之启闭宜定。吴淞江之吴淞闸、刘河之天妃闸、倾圮年久。太仓州之七浦闸。查无闸板。昭文县之白茆闸、现在淤塞。常熟县之福山闸、旧闸坍废。新闸尚存。潮水发时。激流逆上。浑沙淀积。内河日淤。更难宣洩。宜时其启闭。定立章程。吴淞天妃二闸、应各设闸夫二十名。七浦白茆二闸、各设八名。徐六闸、设六名。九曲、得胜、孟渎、三河三闸、各设四名。责令经管官敬谨看守。随潮启闭。应如所请。或设闸官。或令巡检兼管。并闸座有应修应建之处。行令该督抚、会同总河酌议。其七浦一闸。现行总河会勘。俟具题到日再议。一、田圩之劝筑宜勤。三吴地势。四高中下。状若盘盂。议水利者。皆称高筑田圩。即遇霪涝。不致淹浸。请敕水利各官、实心劝筑。每区立一圩长。轮流报充。应将所请。行令该督抚、会同总河、确议有无裨益。一、河道之壅滞宜禁。滨河州县。于河道内。或立椿砌磡。或架板为屋。或倚田摊占。以致河身淤淀。请除现在升科成熟田亩、并已成房屋、无甚大碍者。姑从民便外。其余概行严禁。坍卸者不许增修。又支河小港。引蓄河流。分资灌溉。请于农隙后。劝谕深浚。即以开挑之土。培筑田圩。一、水利之考核宜明。苏松等州县。赋役甚繁。兼责以河道事宜。恐难兼顾。请将水利事宜。专责兼水利衔之同知、通判、县丞、主簿等官。如应添设人员。该抚臣酌量题请。并将江常镇道、苏松大道、均兼水利营田衔。令水利各官有所统辖。入于大计内。分别考核。均应如所请。从之
○583调福建福宁镇总兵雷泽远、为漳州镇总兵。漳州镇总兵龙有印、为福宁镇总兵。
○584又谕曰。唐喀禄奏、班珠尔等愿留北路一摺。著钞寄班第、萨喇勒知悉。班珠尔兵少。本不成队。伊既不愿往西路。朕已允其所请。但朕观纳噶察为人狡诈喜事。今所告唐喀禄之言。有事成后、封阿睦尔撒纳为汗。带领喀萨克阿布赉等瞻仰。令与阿睦尔撒纳连界居住。从此当愈加和好等语。甚属含糊。似事成时。祗封阿睦尔撒纳为汗。殊不知准噶尔平后。朕亦不过将伊四卫拉特台吉、分封为汗。令各管属下而已。并非祇封阿睦尔撒纳一人。统管准噶尔地方也。若果如此是仍如达瓦齐矣。试思朕之办理此事。果专为伊等乎。伊等豫为此言试探。是其所望甚奢。若将来祇封阿睦尔撒纳为辉特汗。转不免于失望。班第、萨喇勒、可将封阿睦尔撒纳为辉特汗。其余于三姓台吉内、封为三汗之处。于闲中言及。俾伊等熟闻。庶几妄念可消。至阿睦尔撒纳游牧、在塔尔巴哈台。果否与哈萨克毗连。若相距遥远而为此说。是欲借哈萨克以为擅权之地也。伊等果知奋勉。朕不惜格外加恩。至专擅则断乎不可。著侍卫扎克苏。密赍此旨。传谕班第、萨喇勒、留心察看。俟准噶尔既平。阿睦尔撒纳带彼处头目来时。再将哈萨克之事。会议请旨办理。
○585辛酉。谕军机大臣等、广东省官犯朱邦宁、以县令枉法受赃。系应明正典刑之犯。本年秋审情实。业已予勾昨据钟音奏、该省于九月二十五日。接奉豫提官犯收禁司监听候部文办理谕旨。于十月初九日。接准勾决部文。节经臬司飞提。而该县以朱邦宁病势委顿。据禀。十月十四日。将该犯扛擡。旋即昏迷。停止起解。延至十月十六日。在监病故等语。监犯病毙。在常时虽间有其事。而朱邦宁之死。不先不后。适在予勾行刑之时。其中难保无李代桃僵情弊。所报监毙之处。殊不可信。现已有旨。交李侍尧将管狱各官革职。严行讯鞫。务得确情。自当水落石出。其朱邦宁一犯。若竟系豫行串通抵换。幸逃宪典。断不敢仍留粤东。势必远扬潜匿。闽粤江西疆界毗连。或即窜入该省地面。亦均未可定。除谕四川总督。于该犯梁山原籍密查外。著传谕崔应阶、鄂宁、吴绍诗等饬属实力密访如有踪迹。立即擒获奏闻
○586署河东河道总督何裕城奏、湖河稍减情形。比上年稍速。现自十月二十日以后。微山湖续消水二尺。通共消水三尺七寸。至江境邳宿运河。因八九月间。沂河骆马湖等处之水。及蒙阴等县之山水。同时并涨。向来客水易长易落。所有邳宿运河。已消一丈一尺四寸之数。多系江南山河骤长之客水。并非全系湖流。是以下游消水。合计已有丈余。而上游湖水。消减不及四尺。得旨、若能于年底再消数尺。以符一丈余尺之制。则善矣。
○587己未。谕内阁、户部将著赔天津海税盈余银两逾限未完各员开单具奏。此项追赔银两。已阅九年。尚有未完银三十六万九千余两。除已完及宽免各员外。所有单开全未完缴并完不足数各员。著再格外施恩。银数在五万两以上者、予限五年、三万两以上者、予限三年。二万两以上者、予限二年。一万两以上及不及一万两者、俱予限一年。著该旗籍都统督抚等实力追缴。如逾限不完、本员尚在者。即参奏监追。若本员已故。奏明请上□日。其准扣廉俸并摊赔归款者。并著查明核实办理。傥该旗籍不认真查催。均各惩处不贷。
○588喀尔喀车臣济农、遣使进九白年贡。宴赉如例
○589丁酉。吏部议覆、署广西巡抚甘汝来疏言。太平府属之思明州、向隶思明土府同知。自改土为流。始归太平府管辖。止留吏目一员。仍驻其地。该州地处极边。邻近交趾。土民犷悍。非吏目所能约束。太平知府、远在百里之外。鞭长莫及。请将该州仍归附近之思明土府同知管辖。应如所请。从之
○590江南河道总督完颜伟疏报、秋汛过后。湖河水势渐消。并高邮、邵伯、各坝工程完竣。得旨、览奏朕心稍慰。该部知道。
○591吏部尚书仍管四川总督黄廷柱奏。川省需硝。向在重庆设局。于川东所属南川、彭水、酉阳、三厂采办。但南、彭、二厂。洞老土淡。酉阳虽新。所产甚微。江油县有硝洞八。无碍田庐。请开采。报闻。
○592又谕曰、镶白旗蒙古都统奏、据古北口外通判管理丰宁县事德谦呈报、住居博尔脑村之镶白旗蒙古那尔松阿佐领下闲散格斯图、因控告种地。请交本旗严管。查格斯图系奏准住居游牧之人。本旗不敢收留。请交热河副都统就近管理等语。格斯图住居游牧地方。距热河较远。著传谕袁守侗、将格斯图即饬交该县德谦、严行管束。倘格斯图再有滋事逃回等情。即著该县枷责惩治。毋得宽纵。
○593乙亥。谕军机大臣等、据勒保奏将伊弟永保、发往军营效力一节。永保前在湖北军营。获罪甚重。拏解来京。不即按律治罪。仅禁囹圄。已属宽典。昨因勒保擒获王三槐。又复推恩释放。勒保系该处总统军务之人。若将伊弟发往带兵。勒保自必意存偏向。无论其在何路尽力与否。必为之设法邀恩。何以服众。此奏断不可行。将此传谕知之。
○594谕内阁、御史王耀辰奏、钦赏新进士表里书吏舞敝□大调换、请上□日查禁一摺。每科颁赏新进士表里。乃国家优赉儒林恩意。何得任听吏胥舞敝□大。私行更易。著礼部查明本科承领给发。系书吏何人经手。并出示晓谕新进士等、所领表里。有不堪服用者。即日自行赴部呈验。究出调换之人送交刑部治罪。如该司员等知情纵容分肥等事。亦即据实参奏革职审讯。勿稍徇庇。嗣后每科恩赏。进士表里、著该部遴派司员赴库承领。按名粘贴该司印封。奏派侍郎二员。亲自散给。毋得假手吏胥。以重恩赉而昭体制。
○595先是、福建巡抚吴兴祚、请修理战舰。上遣吏部郎中萨耳图等、往闽督修。至是、吴兴祚又疏言、战舰二百五十艘、见在修理。若待竣工齐发、恐误风汛之期。请以修缮已毕者、同新造鸟船、配兵先发。余俟萨耳图等、督趣告竣。上谕、战舰乃破贼急需。其令巡抚吴兴祚、同萨耳图等、速行修治。无误万正色师期
○596戊戌。命文渊阁大学士张廷玉、为文华殿大学士。仍兼管户部尚书、翰林院掌院学士事
○597署云南总督印务巡抚张允随奏、会勘金沙江通川河道。实可开修。得旨、既可开通。可详酌妥协为之。以成此善举。
○598谕军机大臣等、据郭一裕奏、赴闽满兵过境。同阿尔泰、先至交界处所接应。阿尔泰、即随第一起官兵同至前途。再行查看桥梁道路等语。此次派赴闽省满兵。原系寻常驻防。非征调可比。嗣后按起陆续前往者尚多。朕前降旨、派出大员专司其事。不过令其留心约束。使沿途安静遄行足矣。何必另为修治桥路。况东省德州一带。乃南北行旅大道。岂因过此数百兵丁。一切桥梁。即须另行修治。看来该抚所奏。不过相沿外省地方官陋习。侈口铺张。以见其尽心筹画。及至办理之时。究属有名无实。徒以虚文故套。辗转相蒙。此岂实心任事之道。现在自直隶至山东。经行江浙。若所过地方。俱先事张皇。重烦民力。必致传闻滋扰。尤非政体。郭一裕、著传旨申饬。并将此旨传谕沿途各该督抚知之。
○599谕曰、阿桂等参奏、署临安同知尹均霖、承办军营料草。请自芒市还往遮放。照三站半运脚开销银二万两。实为利欲薰心。请旨革职等语。当此军行需马之时。餧养期归实济。似此劣员。意图侵冒。实属丧尽天良。尹均霖、著革职。交该督等严审定拟具奏
○600补行乾隆四十七年军政。直隶省、卓异官六员。年老官一员。有疾官一员。才力不及官一员。河东河标、卓异官二员。有疾官一员。福建省、卓异官五员。罢软官二员。年老官三员。有疾官三员。才力不及官一员。浙江省、卓异官五员。罢软官二员。年老官二员。才力不及官三员。分别议叙处分如例。
