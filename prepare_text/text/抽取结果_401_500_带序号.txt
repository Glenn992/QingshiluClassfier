○401又谕、据吏部奏查明嘉庆二年办理张思胜、董太、修庙骗钱一案、系在前任总督梁肯堂、臬司全保、任内。五年办理刘美奂、吴洛兴、杖责递籍一案、系在前任总督胡季堂、臬司同兴、任内。将该督等衔名开单请上□日。此二案该督等不能先事查拏。已有失察之咎。迨经破案。复意存姑息。将就完结。厥咎较重如梁肯堂、胡季堂、全保、其身尚在。必当加以重谴。今均已病故。姑免置议。其前任直隶臬司同兴、著交部严加议处。
○402刑部遵上□日议覆、嗣后除在京朝审人犯、照旧例遵行外。直隶各省秋决人犯、该督抚亦照例于霜降以前、审明具题。至霜降以后、冬至以前续到者、该督抚于文到日、即陆续审明具题。内有可矜可疑者、臣部核议、请上□日减释。其情实应决人犯、具题在冬至以前、照例行刑。如已过冬至、该督抚题明、仍行监候、俟次年秋审。从之
○403戊子。皇三子和硕诚亲王允祉恭请上幸王园进宴
○404又议覆、河东盐政定柱。据额引全完商人范天锡。等。请于乾隆四年余引十万道之外。添给余引十万道。接济民食。应如所请。从之。
○405谕军机大臣等、鄂容安奏传播逆词一案。审据周尚智供出、官贵震告以与妻舅郑岐山同做。现将周尚智委员解江质审等语。既有周尚智为证。则此稿之出自官贵震与否。面质即得实情。著将鄂容安摺、钞寄舒赫德、尹继善、令其阅看。再郑岐王、是否即系郑鹤年。抑另有郑岐山其人。曾否拏获质对。即行奏闻。
○406谕军机大臣等、亳州蒙城二处。被水情形较重。已特降谕旨。将所请折放一月口粮。即行赏给矣。仪封漫工。一日不堵。濒水田禾。一日不能耕获。今亳州蒙城之涡淝二河。因豫省下注之水过多。附近村庄民田。俱被淹浸。邻境下游且然。则豫省仪考以下。濒河地方。被水自必更重。今年四月中。据阿桂等奏、查勘被水州县内。仪封、考城、商邱、为最重。次即宁陵、睢州、柘城。如五月间即得合龙。则高阜之区。秋禾仍可收获。若合龙稍稽。大汛一临。不但低地愈淹。即已经涸出之高地。或亦不免冲漫。请先借给两月口粮。亦酌借耔种。以资接济。统俟秋徵之前。再将实在情形。查明分别具奏等语。已如所议行矣。今已七月中旬。漫工尚未堵合。且沁水曾经涨发。其汇河以后。漫注倍多。所有被水地方之高阜田禾。有无方碍。大局已定。不必更待秋徵之时。著阿桂等、迅即查明。据实速奏。候朕酌量降旨。以苏民困。至河南通省。除被水州县外。其余各属秋成分数。及粮价民食。较去岁情形若何。并著陈辉祖、妥速确查。即行核实覆奏。以慰轸念。至王家庄引河。业已挑成。前据阿桂等奏、必俟秋汛大至。方可开放。自属持重之见。只可听伊等审度形势。妥为筹办。是以久未咨询。而朕怀实未能一刻少释。今过处暑已将旬日。转瞬即届白露。过此以往。水势渐弱。其汛水未必能更甚于三伏初秋。则开放引河。当在河日。再无因今年汛水不大。听溃水漫流。复待至明年夏秋。方为引溜之理。阿桂等自前次奏报后。今已经旬。尚未见续奏。正不知该处现在情形若何。朕心甚为焦急。万一汛水竟不大长。引河开放无期。岂可守株待日。不急思所变计乎。或就现有坝工。照前此谕商之处。酌量妥速筑堵。或当将坝工再行移上。抑或圈过决口。稍为移下。并著阿桂等、通盘核计。务出万全。俾得迅速集事。阿桂平日尚属有主见之人。必能深体朕意。实心董办也。至前谕阿桂、于开放引河后。看其如果掣动大溜。畅流直注。而漫口渐已挂淤。阿桂即可起身前赴热河行在见朕后。再回京办事。此旨到彼。已及七月下旬。若引河业经放妥。漫口挂淤。则补完坝工。尚非难事。阿桂自可仍遵前旨至热河。然恐在途行程。未必能速。计到此、极早亦只在万寿前一两日。原不必以趋赴行在为急。若引河至今尚未开放。堵筑之事。必须改图。则系阿桂、袁守侗、陈辉祖、三人专责。而阿桂董司其事。尤不可轻离工次。务须悉心筹度。商择万妥之计。迅速堵合。以副朕怀。更不可因有前旨。急于趋赴热河。转置要工于不顾。想阿桂亦必不如此拘泥也。将此由六百里加紧传谕知之。仍著迅速覆奏
○407又谕、据保宁等奏称、土尔扈特郡王策楞德勒克游牧狭窄。请将闲地稍为辟展。以便御冬等语。策楞德勒克游牧处所。原不甚宽阔。今伊户口繁盛。居住既属窄狭。著加恩自奎屯河西岸。至摆杨沟地方。赏给策楞德勒克。令其游牧。并将不可私行踰境之处。晓谕知之。
○408以漕运总督许兆椿、为工部右侍郎。工部右侍郎阮元、为漕运总督。
○409河南道御史施维翰疏言、钱粮考成、责在州县。近闻各省、多委府佐协徵。或驻郡城、或临外邑、差票拘提、与州县一同行事。所莅地方、铺设公署、备办供给、不免扰民。更有不肖者、生事需索、重加火耗。又或指称公费、计里坐派、纵容胥役、横肆诛求。其弊难以枚举。请嗣后各省钱粮、专责州县、如有逋欠、即照例参处。不许委官协催。庶职掌可专、扰害可杜、而民力少宽矣。下部议行
○410署福建布政使乔学尹奏、武职人员。例得候补俸薪。文员似应仰邀一例。但文职额编。有俸无薪。请嗣后文员发闽。与留闽候补者。照已委署之例。一体于文职扣缺项下。按其职衔。应支额俸之数。自到省缴照。与奉旨留闽之日为始。按月支给候补俸银。以资薪水。如遇题补委署。仍照现例给与俸银。得旨、此事恐各省皆有。待朕缓酌之。
○411又谕、据高斌等奏报、阳武漫口。加紧抢筑。于本月十五日、已经合龙等语。该处堤工漫溢之时。朕即降旨传谕高斌。令其率领干练人员前往。会同顾琮。协力办理。高斌未奉此旨。先行奏闻。即日赴豫协抢漫口。急公任事。甚得大臣之体。伊自到豫后。亲驻河堤。督率抢修。两月有余。合龙完竣。甚属勤劳。高斌著交部从优议叙。其自南河带往帮办人员。亦著交部议叙。至陈宏谋、由陕赴京。途经豫省。因鄂容安已调东抚。令其暂行署理。适当坝工紧要之际。能实心赶办。深属可嘉。陈宏谋亦著交部议叙。至于顾琮、原系河东总督。阳武堤工。既不能防护于前。及漫溢之后。加紧堵筑。乃分所当然。况伊从前革职之案。经朕加恩宽宥。此次不应复邀议叙。即该工承办人员。身司厥事。职守应为。均可毋庸议叙。其由他处工所、派拨帮办之员。著顾琮、陈宏谋、查明报部。一并议叙。
○412户部议覆四川总督阿尔泰奏称、成都新添移驻官兵。需米较多。购籴维艰。经按察使石嘉礼奏、请将应支口粮。半给折色。半派附省州县。将额徵地丁银。改徵米石运支。奉旨交议。事属可行请如该按察使所奏。改运搭放。并加徵一五耗米。以为运费。其运米。照运金川粮例。每石每站。给价一钱。稍远州县。耗米不敷运脚者。以路近州县。有余耗米拨补又贮米仓廒。除将省城府县。及满城内。共旧仓七十余间量修外。添建三十间。此项兵米责令成都府知府。督同理事同知经理。府经历管看。仓夫斗级。于成都府。及事简州县额设内。酌拨至乾隆十二年。原任副都统卓鼐奏、请动项交成都府属州县。分买米二万石酌放。现既改徵一半米石此项应停止。均应如所请惟运脚。未便以附近州县援运军需例。一律支销应令该督分晰该州县经由水陆程站。妥酌册报再议。从之
○413兵部等部议覆、署陕甘总督陕西巡抚毕沅奏称、甘省驿务。改归巡道分辖。以按察使总理各事宜。一、甘肃驿传道。改为分巡兰州道。与平庆、秦阶、宁夏、西宁、甘凉、安肃、各巡道。按所属塘驿夫马。切实稽查。如有缺额扣克。该道揭送臬司参奏。一、驿传奏销。自明岁始。由臬司办理。即遴拨驿道书吏承办。州县交代册结。各道移臬司赍部。一、通省接递本摺文报。道臬、一体查核。每月应付差员勘合火牌内、廪给口粮夫马。黏贴印花簿。及马递公文、黏用排单。均由臬司按月咨部。一、夫马工料等银。仍由州、县、具详藩司核给。其额领倒毙马价。及垫用廪给口粮。由各道移臬司办理。一、如有滥给勘合。多填夫马等弊。将专办之臬司查参。至私用夫马。迟误紧要公文。道臬、一并参处。一、改铸甘肃等处提刑按察使兼管驿传事务印信。及分巡甘肃兰州府兼管茶马水利道关防。其余各道。官衔内、添兼管驿务字样。均应如所奏。从之
○414丙寅。上御懋勤殿。勾到广西、广东、情实罪犯。停决广西绞犯三人。广东斩犯二人。绞犯十一人。余八十六人予勾。
○415谕内阁、大学士庆桂、前蒙皇考商宗纯皇帝＜⿱⺮闲＞用。在军机大臣上行走。朕亲政以来。复令入直内廷十有余年夙夜在公。奉职勤慎。今年近八旬。步履迟钝。每日趋直枢庭。朝入暮归。高年精力殊非所宜。庆桂、著不必在军机大臣上行走。轮班赴内阁阅本。其所兼文渊阁领阁事、管理户部、及正黄旗满洲都统。均仍其旧。伊所兼领侍卫内大臣。现已开缺。著仍授为内大臣。嗣后遇所管部旗引见人员。均无庸带领。每届直日奏事之期。遣人呈递膳牌。于辰刻以前进内。豫备召见。如是日精神稍倦。即无庸前来。以节劳勚。或自揣体气稍健。即非奏事之期。闲隔数日。进内呈递膳牌。亦无不可。庆桂所管事务既＜⿱⺮闲＞。庶得颐养延龄。用副朕体恤老臣之意。
○416癸未。谕吏部、选拔庶常、原以作养人材。今科进士、特加简阅。取夏沅、张英、史鹤龄、卢琦、谢兆昌、刘泽溥、唐朝彝、丁蕙、潘翘生、杨仙枝、储振、王曰温等十二员、著改为庶吉士。教习满书
○417庚戌。调宁古塔副都统觉罗塞什图、为杭州副都统
○418谕宗人府、福宁首告弘皙一案。经平郡王、公讷亲、一一审讯。内有弘皙听信安泰邪术、捏称祖师降灵一款。询问安泰、据供弘皙曾问过准噶尔能否到京。天下太平与否。皇上寿算如何。将来我还升腾与否等语。口供凿凿。殊属大逆不道。应照例革去宗室。拟绞立决。其家产妻子。应如何办理之处。交宗人府议奏。庄亲王、将官物私自换与弘皙。应照监守自盗律。革去王爵。准徒五年。系宗室、交宗人府完结。安泰造作妖言。谈论国事。拟以立绞。余俱按律定拟。弘皙父子、在皇祖时、身获重罪。我皇考御极。屡次加恩。封为亲王。朕即位以来。又复恩待。乃伊并不知感。妄以伊父系旧日东宫。心怀异志。密与庄亲王等、交结往来。前经败露。宗人府拟以革去王爵、永远圈禁。朕从宽、但革亲王。仍准在郑家庄居住。并将伊弟弘＜?日为＞、袭封郡王。以继理密亲王之后。今弘皙听信邪说。其所询问妖人之语。俱非臣下所宜出诸口。所忍萌诸心者。拟以大逆重典。以彰国法。洵属允当。但朕总念伊系皇祖圣祖皇帝之孙。若革宗室、置之重典。于心实有不忍。且伊亦不过昏庸无知之人耳。著从宽免其死罪。但不便仍留住郑家庄。著拏交内务府总管。在景山东菓园、永远圈禁。其家产妻子、不必交宗人府另议。伊子仍留宗室。但亦不便仍在郑家庄。著来京。交与弘＜?日为＞管束。庄亲王从前种种朋比党授之事。所犯甚大。朕已经宽恩、免革王爵。今侵盗官物之案。在王亦以为寻常之事耳。伊亦不必革去王爵。但罚亲王俸禄五年、以示惩儆。令王返而自思。其所芘护、乃如此妄乱之人。伊尚靦颜不知愧耻乎。安泰、系附和私皙、捏为邪说之人。著从宽改为应绞监候、秋后处决。余依议。从前弘皙等朋比往来之事。朕命宗人府审奏时。朕已烛其有不轨之心。因事未显著。是以从轻归结。以见小惩大戒之意。彼时无知之人、未必不以朕之处分为太过。今其悖逆之行。彰明较著。而朕仍复贷其重罪。止于禁锢。天下之人。亦当晓然于弘皙之所犯。法无可宥。而朕之所以处之者。始终念亲亲之谊也。况数年以来。弘皙不过随班上朝。并未办理公事。朕于彼、无丝毫喜怒之成心。伊之居心行事如此。岂非自作之孽乎。且弘皙前案。已经结局。即福宁所首之款。亦未尝及此悖逆之语。而安泰于审问之时。一一供出。岂非天理有所不容。皇祖皇考在天之灵昭鉴。而使之败露乎。朕临御以来。敦睦一本。加恩九族。逾于常格。不独众宗室知之。即内外臣工。无不知者。乃朕如此加恩。而近支之中。竟有如弘皙等悖乱之徒。朕不能感动其天良。朕转用以自愧。至于众宗室等。见朕从宽优待。益当思国法之不可犯。循理守分。永承朕宽厚之恩。至若触法抵禁。如弘皙之行为。朕虽以不忍之心。从宽发落。而究未尝废弃国法也。将此并谕众宗室知之。
○419又谕曰。定边左副将军成衮扎布、奏伊弟公策卜登扎布、于额尔德尼昭等处。曾经报效。且公台吉等。亦有升为扎萨克者。恳将策卜登扎布所属。另编佐领。赏给印信等语。著照所请。策卜登扎布、擢为扎萨克。赏给印信。
○420署理河东河道总督姚立德奏、南漕头进粮船。自大河卫前帮。至江淮六帮。久经过济北上。其二进之大河宿州等帮。亦俱跟接前进。现在统计入境者、四十七帮。已过济宁者、三十六帮。闸河水势充裕。足资浮送。今二进各帮。船体稍重。臣现饬道厅开放马场。南旺。二湖之水。以助南行。并酌启蜀山湖、金线闸、以助北行。其蜀山湖之利运闸。俟三进船到。再为启放。专留马踏湖之水。以济江广尾帮。务使入境帮船。迅速抵通。再臣自豫回济。沿途经过。二麦均已吐花。秋田亦俱耕种。得旨、闻山东一带。尚有望雨处。何不奏闻
○421又谕曰、步军统领衙门奏、据河南邓州民妇王焦氏。呈控伊侄王维坤等、图占产业。将伊子殴打逃走。并屡行逼伊改嫁。因其不允。即将伊吊打。并割去左乳。刃伤胸膛数处。及赴州府控告。并不审讯。将伊掌责发卖等因。当经委员传稳婆细验。所控伤痕。均系属实等语。王焦氏所控。如果属实。则王维坤以亲侄图占家产。辄敢将孀婶屡次逼嫁。并肆行吊打割伤。其情罪甚为可恶。必当严讯明确。重治其罪。但究系该妇一面之词。难成定谳。此案系乾隆四十一二年之事。尚有陈辉祖未到豫省以前。著交与陈辉祖、提齐案犯。将所控情节。逐一秉公严审。务得确情。据实奏闻。按律定拟具奏。王焦氏、即著照例解往河南质讯。所有原摺、并寄阅看。将此谕令知之。
○422丁卯。上幸瀛台。琉球国正使毛国栋、副使毛廷桂、于西苑门外瞻觐。
○423以长至南郊大祀。天气清朗。执事大小官员。敬共将事。赏礼部尚书福庆、花翎。太常寺卿哈宁阿以下执事官等、银币有
○424萧震又言、叛案接缉官吏、定议停升。臣愚以为叛逆虽在不赦之列、接缉各官、不犯不赦之罪。查各案中、有年月久远、叠逾限期者。各犯之逃亡、既无踪迹、失察之前官、又经去任、而徒责之后人、时日愈久、则捕捉愈难、骚扰愈甚、遂有急于销案、因而诬良为叛、并借别案之名、以结本案、又况原报之时、其住址姓名人数、未必一一皆真、则断断不能缉获。后任之官、一经掣签、即挂停升之案、更复何心任事、而不肖者、保无有隐匿不报、以多报少、为自全功名之计者乎。奸人蠹役、指称告密、诬蔑吓诈、虽审属虚诬。而被诬之人、身家已破。且每满一限、地方官取结一次、督抚题报一次、部臣议覆一次、各衙门多一档案之烦、即皇上多一批阅之劳。臣请恩赦以前、凡接缉叛案、免其停升。仍照案缉拏。恩赦以后、承缉接缉丁忧升任之官、应分别酌议。其丁忧升任官留任之例、接缉官停升之例、概行停止。下部议行
○425丁酉。宣读大行皇帝遗诏。颁行天下。初、礼部奏进宣读遗诏仪注。止载自宫中捧出。未载皇上行礼之处。上命总理事务王大臣、及礼部、酌定典礼。遗诏捧出时。上立乾清宫檐下。大学士谨捧遗诏、由中路而出。上跪、俟诏过、乃起
○426又奏、前抚臣尹会一奏请严禁旧存之麴。定限售销。至今尚未能全完。臣留心访察。知奸商囤户。因前次限满后。并不另行定限。遂肆行私躧。新旧影射。如上年豫省麦收丰稔。至六七月雨水稍多。贫民即有菜色。岂甫隔两月。所收之麦。即已食尽无余。皆由躧麴耗废之故。臣现在勒限速销。至麦收后。不论新旧存麴。一概查拏治罪。得旨。此言甚是。然此后朕即以是言责之汝矣。
○427壬午。谕曰。两江总督尹继善奏称、江宁驻防旗兵饷米。每年正四七十等月关支本色。其余八个月概给折色。江省上年秋成虽大概有收。而川广米船、多搬运赴浙。兼之省城户口殷繁。入春以来。粮价渐增。兵丁不敷买食。请于节年支存米石内、赏借一月本色。自本年十月起。在于冬季应得本色内、分作八个月扣还等语。著照所请。即交与该督、酌量于五六月间青黄不接之时。将江宁驻防兵米。借支一月本色。以资接济。
○428予故青海辅国公达什纳木扎勒、科尔沁辅国公拉锡色旺、祭葬如例
○429壬辰。赐扈从王公大臣、蒙古王公台吉、直隶官员、及回部郡王台吉、并金川土司等茶果
○430又谕、前据福康安等奏、正月十九日。行抵盛京。询问恒秀供词。请旨先行革职一摺。已降旨将恒秀革职。交福康安等提同案证一并质审矣。计此时福康安等早已带同恒秀。驰抵吉林。即或因头绪较繁。一时未能定案。而案卷人证。俱在吉林。其大概情形。无难一讯而得。福康安等自应将所讯供情。先行具奏。该处库项。前据秀林原参亏缺十四万两。嗣据查明。共弥补二万九千余两。计弥补外。尚短银十一万余两。而秀林摺内。并未将弥补后尚短若干之处。详细声叙。此项亏短之银。究竟作何支用。即使垫发夫价。亦当陆续扣还。其扣还之银。又现存何处。吉林非内地可比。该协领等即欲那移掩盖。亦安得一时凑银十余万两之多。不难立时查明。著福康安等、即遵前旨。将库项原贮若干。每年动用若干。现存若干。及因何亏短之处。逐款查明。迅速具奏。毋任朦混。商人等领办参觔。从中可沾余润。前此该处因借项无著。向揽头将所得余参变价时买补扣抵。犹可藉口于损有余以补不足。今恒秀竟勒令无干之民户。攒凑摊派。实属无此情理。福康安等惟当秉公严审。据实奏闻。勿稍回护。又本日据和琳奏、廓尔喀王拉特纳巴都尔等。因赏给翎顶衣帽缎匹等物。恭具表贡。差噶箕之弟苏拉毕尔卡达哩赍进等语。已命军机大臣拟赏。发交和琳。就近给领。其来使即令由藏内回国。毋庸远道来京。拉特纳巴都尔尚有致福康安之信。及致送土物等件。想福康安必当给与回字。并酌量酬答礼物。著将奏到译出来信。寄福康安阅看。以办酌办寄京转发。至廓尔喀系边外番夷。与唐古忒以钱债细务。争竞构衅。从前派往大臣。调停贻误。以致该国投降后。复滋事端。经朕特派福康安带兵前往剿办。福康安亲历险阻。调度得宜。俾廓尔喀震慑声威。输诚效款。现在该国王复具表贡。恭遣头人赴藏。吁恳代奏。情词恭顺。此皆由于福康安之筹办妥善所致。著赏给御用大荷包一对。小荷包四个。以示嘉奖。将此由四百里谕令知之。
○431展赈安徽宿、泗、盱眙、天长、五河、五州县、及泗州卫、上年被水被旱灾民。
○432安南国王黎维禧、遣陪臣阮润等、表谢赐恤册封恩。并进
○433降刑部尚书陶赖、四级调用。张廷枢、五级。调用。侍郎王景曾、二级留任。以审拟陈□□□□夕□雷一案。徇纵故也
○434辛未。都察院左都御史陈世倌奏、各部院办事迟延。有已经会议而久不题结者。有逾限犹未会议者。殊属懈弛。再刑部为刑名总汇。事件纷繁。请将五城并提督拏送徒杖轻罪。分送大理寺审理。大宛两县送顺天府审理。仍将原案录送刑部查核。得旨、这所奏是。大学士九卿定议具奏、摺中所指迟延各案。著该衙门明白具奏、寻奏、嗣后各部院一切事件。请照例按限完结。如有应行查核。该衙门将不能依限缘由。于注销时声明。科道衙门。将注销册核对。如有将应行查核缘由含糊开注者。即行文该承办衙门查问。令其据实声覆。若并无实在应行查核缘由。借词声覆。希图宽限者。即行指参。照钦部事件违限月日、分别议处。从之。
○435戊申。谕军机大臣等、传钞伪稿一案。各省办理。未见端绪。而传自报房。则在江西。似于此案根株为近。该省现在查究人犯。亦属甚多。朕屡经降旨。令该抚将如何办理之处奏闻。该抚自应随时附奏。乃鄂昌今日奏摺内。竟未奏及。殊非实心办理之道。著传旨申饬。令将该省现在查拏各犯。如何办理、并作何穷原竟委之处。即速详晰具奏。
○436太常寺奏每岁致祭炮神。向例纸缮祝文。且在卢沟桥郊外。非祠庙定所。并未专设祭器。嗣后请照各神庙。改用祝版。并设祭器。以昭诚敬。从之
○437又谕、向来两金川番众。俱不薙发。但自大功平定以来。沿边各土司。无不隶我版宇。所有番众。即与内地民人无异。自应恪遵定制。一例薙发。况现在安营设镇。屯驻兵丁。而该处番人。若复仍沿旧俗。殊于体制未协。著传谕文绶。即行明白晓谕各土司。令该处番众。概行薙发。并严饬驻劄各员弁。实力稽查。务使远徼番民。永遵法守。并谕特成额、明亮、知之
○438辛丑。谕军机大臣曰、梁肯堂覆奏得雨情形一摺。据称、此次得雨。虽未能一律透足。而保定迤南沾被较优。刨土查验。实有三四寸等语。此次保定各属虽得有雨泽。较为优沾。但入土止三四寸。究未深透。现在已过芒种。朕廑念民依。倍深盼望。该督仍当留心查察。如有未能一律播种者。即应酌为筹办。俾得及时耕作。不可稍存大意。致有失所。将此谕令知之。
○439丙子。旌表守正捐躯四川巴县民王栋妻郭氏。
○440内秘书院侍读学士熊赐履疏言、朝政积习未祛。国计隐忧可虑。恭陈管见。仰佐睿谟。臣闻古帝王制治。贵力行。不贵多言。人主格天。在实政感孚。不在铺张仪具。我皇上聪明天亶。朝纲独握。天下之人、靡不翘踵拭目、以观德化之成。而莅政以来、设施措置、犹未足以大厌服斯人之望。岂积习之难除欤、抑力行之未至也。如祀郊坛。秉琮璧。敬天矣。而时几敕命、果无间于旦明否也。修实录。率旧章。法祖矣。而觐扬光烈、果无斁于显承否也。早临午御。勤政矣。而章程之丛脞犹烦也。蠲荒赈乏。恤民矣。而井闾之疾苦犹剧也。诏修太学矣。而辟雍之钟鼓不闻。疏请经筵矣。而文华之几案未设。清铨叙而吏道益杂。肃官箴而废弛滋甚。皇上日孜孜焉、唯乂安致治之是务、而曾无一如圣志之所期。此臣之所为太息也。年来灾异频仍。饥荒叠见。此正宵旰忧勤。撤悬减膳之日。伏乞皇上思祖宗付托之重。念朝野望治之殷。恪谨天戒。顾畏民碞。以诚为奉若之本。以敬为绥猷之要。乘乾行健。自强不息。所为君志定而天下之治成矣。然非曰、一人垂拱于上。百职事承奉于下。而初无藉于启沃开导也。宋儒程颐曰、天下治乱系宰相。君德成就责经筵。是讲学勤政、二者不可偏废。而在今日、尤为最切要者也。臣请莅政之暇。间御便殿。接见儒臣。咨诹讲论。如天人理欲之分。危微操舍之界。道术是非之辨。政事得失之由。一一明晰而讨究之。凡措诸事为。徵诸政教。无一不本之以诚。持之以敬。而无或有纤微之间怠。则祲沴潜消。庶徵协应矣。得上□日、本内称朝政积习未除。国计隐忧可虑。设施措置、未大厌服斯人之望等语。著据实逐一明白具奏
○441命各部院满汉堂官、将郎中、员外、主事等员。十人内、保举一等一人。二等一人。列名具奏
○442乙巳。大学士等议覆、河南道监察御史陈其凝奏称、窃见乾隆元年十月内。因前两淮盐臣噶尔泰。将公务薪水银一十二万两。奏准留充公用。每年不能全完。呈请分年带徵。皇上加恤商人。降旨悉行豁免。又以此等银两。在额课之外。永行停止。凡以商人浮费既轻。盐觔成本自少。虽系恤商。即是惠民。上年淮杨兴修水利。两淮商人。呈请捐银三十万两。以助大工。经督臣那苏图等覆奏、商人捐项重大。若一时按引派纳。诚恐力有未纾。于戊午纲盐课内借支。分年带完。奉旨允行。查运盐各河。向例商人自行挑浚。今兴大工。准其捐输。伊等不惟急公。兼且利己。借支带完。皇上又俯允其请。诚爱恤商力之至意也。而伊等反因以为利。前见两淮盐臣三保摺奏、众商开呈成本价值。公然以捐赈煮赈挑河。捐项繁多为名。夫借捐输之名。增入成本之内。使小民知盐价之贵。由于捐输。是商人蒙急公之赏。百姓受派累之苦。即上年淮扬歉收。众商捐赈饥民。民间未尝不被其惠。若仍算作成本。以济之民者予之民。何待盐贾之代赈乎。请敕谕各省督抚。及盐政诸臣。嗣后凡有兴修之工。盐商具呈捐赀。概不许代为题达。地方偶有偏灾。好善乐施之家。捐赀赈救。令其各自捐输。官为代理。不许纠结公捐。借名取偿。则盐贾不得借成本为名。高抬盐价。以累民生。又称、兴工代赈。必被灾之所。人民无以聊生。赈以济其老稚。工以赈其强壮。此代赈之法宜行也。若本无需代赈。则国用有经。工程宜省。近见各省题修之工甚多。如西宁之建筑。河海之堤防。此出于万不可缓。其余言挑浚。言修建。揆其情节。事在得已。若不问缓急。任其开销。势必有亏国帑。请敕谕各省督抚。凡地方官详请工程。必细加勘实。万难稍缓。方准题达。该部亦必详核。毋得滥准。倘冒昧请帑兴修不紧要工程者。照捏报例议处。则工程减省。帑项不致耗费。遇有紧要工程。亦无需商人捐助等语。均应如所奏行。从之。
○443署湖南巡抚范时绶奏南省仓贮额谷上年本年先后平粜均未买补。除截漕五万石抵补本年应买谷数。外余应及时买足其从前协拨安徽平粜谷十万石。所有解回粜价。尚难同时购补查南省贮谷。本有溢额二十余万石。每年出粜归价。请将此项拨抵十万石补足备贮原数。不必另行粜售。尚余溢谷十余万石。留备本省赈粜、及邻封接济之用。得旨、甚好。
○444谕、大学士向俱兼管部务。尹继善到京后。著管理兵部事务。刘统勋。著管理刑部事务
○445辛丑。谕曰、李侍尧所出系汉大学士缺。现在嵇璜、甫经协办。汉尚书中、亦未得协办之人。英廉、系内务府人。伊本姓冯。协办历年亦久。可补用汉大学士缺。其户部尚书员缺。著和珅补授。和珅未到任以前。户部尚书事务。仍著英廉管理。其户部左侍郎员缺。著金简转补。右侍郎员缺。著福长安补授。福长安未到任以前。钱法堂事务、亦仍著金简管理
○446是月、盛京将军宗室琳宁等奏、盛京年谷丰收。现奉有豆麦减税之旨。商贩自更踊跃。第恐小民囤积以待价昂。亟应访查严办。得旨、此不可。应去其甚者示警。
○447命户部右侍郎桂芳、刑部右侍郎章煦、驰往热河审案。
○448和硕康亲王杰书等奏、工部尚书都统济世、兵部侍郎迈音达、内秘书院学士吴格塞、均系鳌拜同党。前拏问鳌拜时、济世等奉差福建巡海。又刘之源子刘邦柱、外任提督。今一并提到、勘问济世等、依附鳌拜结党行私是实。均应革职立斩、家产籍没。得上□日、济世、吴格塞、著革职。即行处绞。迈音达、免其处死。著革职。籍没家产。鞭一百。刘邦柱、免死。宽其籍没。著革职。鞭一百
○449壬子。上诣大行皇太后梓宫前、行初祭礼。哭泣尽哀
○450调任江苏巡抚张渠奏、捐纳监谷。原期积贮充盈。嗣因江省巡歉频仍。改请以银、米、谷、三项兼收。今岁江南通省丰收。谷价渐平。请自七月底。将江苏十一府州捐例。暂收折色一条。画一停止。仍请米谷兼收。至收银既经停止。各生俊亦应就本邑报捐。如本邑已经足额。方许赴未足额之邻近州县输纳。再徐州所属。向来不种稻谷。淮海二府州。亦种粟米。请仍准兼收粟谷。从前各属所收折色银两。应令乘时买谷还仓。以归实贮。奏入。报闻。下部知之。
○451丁巳。吏部议准、调任广西巡抚定长疏称、武缘县镆铘寨巡检。事务较简。应并归高井寨巡检管理。其铘寨、改为上林土县。并移驻该土县之河北甘蔗园。那楼寨巡检。并归隆安县典史管理。其那楼寨、改为果化土州吏目。阳万土州州判。并归田州土州同兼管。迁隆土峝地方。并归忠州州同兼管。罗白土县地方。并归江州土州同兼管。镇远土州地方。并归佶伦土州吏目兼管。又临桂县属廿□虚田市巡检。改为苏桥巡检。其廿□虚田所辖。并归临桂县典史兼管。从之。
○452又谕曰。和其衷奏查审合水县灾民鬨堂罢市一案及派往雅尔屯田兵丁事宜二摺虽已批示。仍著将和其衷原摺。寄舒赫德阅看如有应行办理之处即行查办
○453谕军机大臣等、昨回跸至山东途次。有河南光州民人李伟叩阍。控告孙继贤等邪教一案。业经传谕杨魁、将该省有无邪教。严行查究矣。本日复据胡季堂等奏、据光州民人张纯祖呈称、伊移住光山县。见有李伟出首孙继贤邪教惑众县官仅行责释。逆党得志猖狂。演习不一而足。又有商城等县民赵士智、陈璜、黄□□胥等出首邪教。及自首邪教圆光等案。州官并不详究等语。邪教惑众滋事。最为地方之害。不可不彻底根究。李伟、张纯祖、同籍河南。先后呈控。自必该省实有其事。尤宜严为查办。著传谕杨魁、于到任后。即行提集案内有名人犯。详悉研究。如果实有邪教惑众等事即行按律定拟务俾根株净尽。毋得稍事姑息。仍将作何查办缘由。先行覆奏。并将胡季堂等摺、钞寄阅看。其张纯祖、呈出邪书图像符纸钞案各件。一并发往
○454又谕、前因升任通州知州吴翰、估变张建业入官房屋。并未循照定例。饬令该督再行确估。及该督转据现任通州知州景祥、覆加勘估。仅增银二百三十七两。共估银九百六十二两零。经肯肯堂奏到、朕即以房间有九十余间之多。所估甚少。必有捏饰情弊。饬交拣派熟谙工作之内务府郎中岳谦、前往通州踏勘。照例按檩计算。应估银二千二百二十六两零。奏请将升任知州吴翰、现任知州景祥、严加议处。梁肯堂及司道等。一并议处。揆之情理。自当处分。此项房屋。共计九十四间半。若照该州所估。每间仅值银十两。核之定例。短少甚多。令派员前往按檩计算。覆加确估。银数增至倍余。地方官之任意短估。捏饰具详。该督之并未详查。即此可见。该处房屋坐落通州西门内大街。非偏僻地方可比。而梁肯堂前奏。轻信该州禀报之词。此以房坐落僻处。并非市廛贸易之区。难于召变。率行具奏。甚属不合。若谓该司员迎合朕意。增估价值。岂房屋坐落地方。亦能移易耶。本应即行分别治罪。但此系由京派员前往。该督并未在彼。恐尚不足以服其心。现在直隶积水渐已疏消。赈恤之事。已可就绪。梁肯堂业已派员分投办理。势不能亲身逐户自行放赈。亦无必须梁肯堂在彼督办之处。该督自五月间召对后。迄今已逾数月。亦应将查办灾务情形。来京面奏。除升任知州吴翰、解任质讯外。著传谕梁肯堂、奉到谕旨。即行起身来京。约计何日可到通州。先行具奏。候朕另简不管工程之大臣。带同原派之郎中岳谦前往。眼同该督、并带领该州知州、将张建业入官房屋。覆加勘估。或在僻远。或在城市。据实办理庶使原估地方官。无从捏饰。该督亦可心服。设河间一带。尚有应行办理之事。梁肯堂不妨俟见朕后。再回该处。亦无不可。将此谕令知之。
○455又谕、密云至德胜门一带。向非孔道。本未设有墩铺防兵。然每值驻跸热河之期。官民商贾人等、即往来络绎不绝。长途辽旷。防范较疏。著直隶总督将清河至密云一带、作何添设堆拨巡防缉捕之处、妥议章程具奏。寻议、自清河村起、至乔梓村止。应建堆拨十四处。自乔梓村起、至密云县城止。应添堆拨五处。每处各于本营拨兵五名驻守。查清河村北至沙孤堆新设堆拨四处。系巩华营把总汛地。计巩华城距清河三十余里。鞭长莫及。请将该把总移驻前屯。作为前屯汛把总。于昌平营拨兵二十五名、令其督率巡查会哨。其自沙孤堆起、至八仙庄止。新设堆拨二处。系昌平营贯市把总汛地。又自蔺沟起、北至赖马庄止。新设堆拨三处。系昌平营牛房把总汛地。该二汛均距大路数十里。请将该五处堆拨、改归蔺沟外委管辖。至昌平顺天交界小南头村堆拨。系昌平营牛房把总汛地。又自板桥村起、至营尔村止。堆拨四处。系提标前营所属顺义营漕河把总汛地。亦均距大路数十里。请将该五处堆拨、改归南石槽外委管辖。从之。
○456丁未。谕兵部、前以辅政大臣遏必隆、明知鳌拜等、树党乱政、不豫行纠劾、故坐之罪。今思伊系皇考顾命大臣。且勋臣子。其咎止于因循瞻顾。未尝躬负重愆。特为宽宥。仍以公爵、宿卫内廷
○457甲午。以正白旗蒙古都统拉锡、署镶白旗满洲都统
○458谕、从前宁夏等处。地动为灾。民人困苦。朕百计筹画。加意抚绥。始不至于失所。惟是疮痍甫起。户鲜盖藏。本年平罗地方。又有被水被旱之处。若照分数成例。蠲免钱粮。恐民力仍不免于拮据。著格外加恩。将银粮草束。概予全免。至未被灾之村庄、及夏、朔、二县、从前被灾较重。虽两年以来。均属有收。而工役繁兴。人夫云集。米粮物价。猝难平减。亦应酌量加恩、与民休息。著将夏、朔、二县、及平罗未被灾村庄。辛酉年额徵银粮草束。宽免一半。户部可即行文该督抚、遵旨办理。
○459御史王荃奏、原任山西巡抚阿思哈业经罢斥。今复用为部曹。臣恐外间无识之徒。谓以彼其人。以彼其事。甫遭严谴。又将大用。实有关于政体。得旨、奏内所称又将大用之语。朕并未存之于心。亦更未出之于口。王荃何以知之。若腾词簧鼓。何事不可加。著该部严察议奏。
○460授一甲一名进士张书勋为翰林院修撰一甲二名姚颐。一甲三名刘跃云。为翰林院编修
○461乌噜木齐都统索诺木策凌奏、上年各属愿往新疆垦种户民、三百一十三户。已分拨昌吉县九十四户。绥来县二百一十九户。派员酌择水沃地广处所。勘定地亩。搭盖房屋。并给与农具耔种、口粮马匹报闻
○462旌表守正捐躯福建闽县民邹居时妻陈氏。守正被戕陕西府谷县民高现彩妻高氏。
○463吏部议覆、湖广道御史徐旭龄疏言、凡降调官员、百姓每每保留。其中不无情弊。请行禁止。应如所请。嗣后凡民保留降调官员者、俱不准行。仍交刑部治罪。如被降之官、果系清廉良吏、许该督抚题请。若系不肖。或科道纠参。将题请留任之督抚、照以劣为优例处分。从之
○464己丑。圣祖仁皇帝期年大祭。上亲诣奉先殿行礼。复诣寿皇殿。瞻拜圣祖仁皇帝御容。行礼尽哀
○465戊辰。免陕甘兵丁借项。谕、陕甘两省。自军兴以来。出征兵丁等。俱有赏赉。而平时制备军装器械等项。陆续借支司库银、五十七万两有奇。例应在本兵名下按季扣还者。除年来已经扣除外。西安司库、未扣银约二万六千四百余两。甘肃司库、未扣银约一十九万六千余两。前任总督鄂弥达、以现今兵力不敷。请缓至五年之后、营伍渐充。公费稍裕。再为扣除。部议以五年之内。不免再有借支。作何办理。行令总督伊继善另行妥议。今尹继善议称、此项银两。应均作五年带扣。如有营伍需用之处。亦未便竟不借给。应请酌定数目。不许过多。指定限期。不准过久。以便随同带扣、等语。朕思兵丁等现领之饷。仅足供养赡家口之资。若将新旧借支之项、一并带扣。则所存无几。食用艰难。且此项借欠。历年已久。若本人更换。势必至贻累妻孥。及该管之将弁。朕心深为悯恻。况西陲军兴以来陕甘兵丁。备极勤劳。而甘省兵丁。尤为出力。著将借欠未完帑银二十二万二千四百余两。悉行豁免。以示朕优恤边兵之至意。
○466丙子。谕军机大臣等。据岳钟琪奏称、郭罗克屡次劫掠。请于三月内、前赴松潘。饬令擒献贼赃。倘该土目抗拒不遵。一面檄调汉土官兵。亲身督率前往擒捕。并力攻击等语。是竟欲用兵于郭罗克矣。昨策楞奏内。尚止欲令其擒献正贼。今岳钟琪此奏。则更庸妄纰谬。又不当仅以错会朕意责之。在伊等不过欲回护杂谷一事。而究之终不能回护。且恐自速其罪耳。上年杂谷之役。据伊等初奏。以为逆迹已著。不可不除。故亦听其前往。然朕彼时。方以瞻对金川、旷日持久为戒。不免深为廑念。及观其节次奏报情形。其乘虚袭取。事属显然。是以屡经降旨训饬。并于马良柱摺内、明切批谕。令寄伊等知之。原欲使之知所警愧。乃竟不但不愧。而且欲又生衅端。国家之兵马粮饷。该督即不知慎重。而边圉重地。全不为培养元气、休息人民之计。是岂封疆大臣之用心耶。以国家全盛之时。办一郭罗克。本非难事。然即使立就擒捕。亦复何关紧要。而况其未必如杂谷之易与乎。看伊二人所奏。意见似有不同。是策楞尚知所畏惧。而岳钟琪则几无所顾忌矣。著一并传旨严行申饬。如伊等意在必行。不妨据实奏闻。并出具军令结状。定限几日可以成功。朕亦不难准行。若将来稍有稽误。惟伊二人是问。可令伊等自审度之。
○467又谕、前经礼部奏、各省缘事降革人员。请建经坛。共申庆祝。业经降旨不准。但该废员等、已跋涉远来。亦宜量加恩泽。所有李友棠等、一百十员。著交吏兵二部、详悉查明缘事案由。照查办南巡接驾各员之例。酌其情节稍轻者奏明。或带领引见。或分别赏给职衔。用昭恩锡。其案情较重者。毋庸办理
○468调西安将军舒亮、为黑龙江将军。绥远城将军图桑阿、为西安将军。宁夏将军永琨、为绥远城将军。以热河副都统保成、为宁夏将军。
○469旌表节妇、浙江仁和县卓人月妻丁氏、钱塘县汪知元妻王氏、孙学敏妻杨氏、杨士毅妻王氏、王之辅妻邵氏、富阳县章希义妻杨氏、长兴县徐圣妻莫氏、山阴县骆元裕妻俞氏、俞一和妻冯氏、萧山县周万纪妻童氏、何之楠妻黄氏、临海县冯元鼎妻陈氏、冯继祖妻戴氏、各给银建坊如例
○470甲戌。刑部等衙门议奏。五台山喇嘛锁呐木元旦、强奸民人杜青云之妻王氏。王氏持刀詈拒。至夜忿缢。应给银建坊。入祠致祭。喇嘛犯奸。应比光棍为首例立决。永著为令。从之
○471庚戌。谕、著传谕海望。所有八旗内务府秀女挑选时。大臣官员等家。尚有车辆。其兵丁人家秀女。俱系雇车乘坐。嗣后挑选秀女。不论大臣官员。兵丁人家。著每名赏给银一两。以为雇车之费。所有本年选过秀女。俱著补行赏给。此项赏银。八旗、著动支户部库项。内务府、著动支广储司库项。
○472蠲免江苏上元江宁句容、江浦、六合、靖江、泰州、兴化、赣榆、通州等、十州县十七年分水灾地丁屯折公费地亩芦课等项银、三千四十两有奇。本色米豆。九百八十一石有奇。
○473谕军机大臣等。据崔应阶奏、甄别该督从前分发人员。其未经得缺者。尚有一十三员。皆年力壮盛。堪备委用等语。前因分发试用举人。为数稍多。是以特降谕旨。令各省将从前人员。详加分别。酌量去留。俾拣发之举人。得以及锋而试。数月以来。各省俱已陆续奏到。东省距京师较近。何以崔应阶所奏办理情形。独在他省之后。奏报殊太迟滞。著将此传谕知之
○474吏部议覆、伊犁将军伊勒图奏称、伊犁十数年来。兵民商贾。较前数倍。兼以移驻绿营兵丁。其随带子弟。俱归民籍。户口益多。原设理事同知一员。管理难周。请添置抚民同知一员。分司地方事务。再伊犁所属之霍尔果斯、东察罕乌苏、乌可尔博尔苏克、巴彦岱等处、相距甚远。虽有巡检二员分管。亦属鞭长莫及。并请于数城远近适中之地。添设巡检二员。分驻管辖。应如所请。从之
○475己未。谕军机大臣等、本日吏部将直隶省大计降调知县左为鐄、带领引见。朕面加询问。该员曾于乾隆五十五年。经梁肯堂、由内邱县知县、调繁邢台。距五十八年计典。仅阅三年。即以才力不及劾参。如该员实系才具平常。从前即不应调繁。乃既经调繁。何仅阅三年。即以才力不及、于计典内填注。自相矛盾。该督于所属州县。固应秉公考察。据实甄核。不应忽行调繁。忽行参劾。不合政体。若使该员于调繁后。别有自满废弛、及别项不职等事。即当据实专摺劾奏。亦何得仅于计典内、率填才力不及。降调了事。著传谕梁肯堂、将该员前此因何调繁。何以为时未几。又复入于大计。以才力不及参劾。及该员调繁后。有无别项劣迹。何以并未据实纠参之处。明白回奏。毋再稍有回护。致干咎戾。
○476谕内阁、松筠等奏、查办恒杰控款、审明定拟一摺。前据晋昌奏恒杰呈控乌噜木齐地方、传习矢公邪教、并兴奎收受属员礼物、及仓库亏短、旗民命案各重情共十三款经朕特派松筠、会同长龄前往查审。今据松筠等提集人证逐款质讯。业据恒杰全行认诬。其所控款内、如传习矢公邪教一款。案情最重。兹讯明系乡愚打鼓治病。并无书符念咒、及授徒敛钱情事。恒杰呈出之小本符咒。系伊自行购买扶乩所用。伊前在领队大臣任内。曾头戴道冠道帽坐功念经。已据自将道冠经卷呈出。恒杰身为大员。自习异端转将自买符咒册本。作为凭据。诬人传习邪教。居心阴险可恶。并据恒杰供认与章京凤鸣强认同族。屡索资助。又向协领成格、巡检王吉士等、索借银两。因不满所欲。一并捏款诬告。卑鄙无耻。不堪已极。恒杰若仅照松筠等所拟、改发黑龙江充当苦差。该犯到戍后、又必故智复萌。别生事端。恒杰著仍发往伊犁永远枷号。不准开释。以为挟私陷害造言诬控者戒。至兴奎于恒杰指控各款。审属全虚。其收受提督定住赙赠银两。系友朋交际。与赃私不同。惟得受总兵阎俊烈银两。并于年节收受州县馈送食物。咎有应得。业经革职已足蔽辜。兴奎著免其发遣饬令回旗。
○477丙申。上诣先农坛致祭。上亲行耕耤礼。三推毕。登观耕台。命康亲王杰书、裕亲王福全、简亲王喇布、吏部左侍郎王清、户部尚书米思翰、礼部尚书哈尔哈齐、兵部尚书明珠、刑部尚书莫洛、工部尚书王熙、都察院左都御史多诺、通政使司左通政任克溥、大理寺卿王允祚等、以次耕毕。回宫。因值朝日斋戒日期、停止庆贺筵宴作乐
○478旌表福建闽县烈女、杨辉祖聘妻林氏。古田县林曰肃聘妻陈氏。晋江县陈士衡聘妻黄氏。俱殉夫捐躯。守贞就义。各给银建坊、入祠致祭如例
○479戊申。谕、马尔泰现丁母忧。广东广西总督印务。著云南总督庆复前往署理。云南总督印务。著巡抚张允随署理。寻据庆复奏、滇省固属极边重地。两广尤为滨海要区。节制整饬。地广政紧。愈滋陨越之惧。请从贵州镇远取道常德赴粤。先由常德驰赴阙廷请训。得旨。卿不必来京粤省今年有旱歉之处。须卿速往弹压料理。至此署任。最久不过二三年。俟卿回任时。先来陛见。再赴滇省可也。张允随奏、滇省百蛮环处。夷多汉少。兵防边备。关系綦重。得旨。汝署黔督。甚觉实心。今在本省。更易为力。然滇省当交趾多故之秋。金江开工之始惟应以庆复为法。诸事熟筹。妥协为之。而不存畏难苟安之念。则得矣。
○480署山东巡抚杨应琚奏、据各州县呈报、搜掘蝻子。根株已尽。臣仍于春融之次。严饬穷搜。四月后、亲往查看得旨。朕亦不必再谕。若直隶州县有称飞蝗入境者。当问汝耳。
○481谕军机大臣等、甘肃提督王澄、来京陛见。召对时。看其人尚明白。而奏对语言。微露依附文墨之意。且为伊子乞赏文举人。尤非武臣所宜陈请。已令军机大臣。传旨训饬。王澄身膺专阃重寄。当以训练士卒。整饬戎行为务。方为称职。若假托斯文。妄为笔墨。必致废弛营伍。著传谕吴达善。留心察看。倘该提督。或喜文事而疎武备。于该处营务。致有贻误。著该督即据实奏闻。毋稍容隐
○482江南河道总督陈辉祖奏、勘办徐属黄河两岸善后各工。查丰砀、铜沛、邳睢之黄河大堤。本年黄水盛涨。堤工俱形单薄。急宜加培高厚。以资抵御。今估丰砀厅属需土方银、二万九千余两。铜沛厅属一万八千余两。邳睢厅属一万九千余两。照估兴修。又丰砀厅属之天然闸、本年启放。保护徐城。该闸上下引河。查明淤垫者。应行疏浚。北岸大谷山以上旧有顺堤河形。汛水漫滩。下注之水。甚为汹涌。应筑坝挑护。又徐城石工之外。向年修做护石埽工。今岁塌卸石工之外。所填碎石。甚为得济。已有明验。嗣后徐城一带。未做护石埽工之处。如遇溜势趋逼。即抛填碎石。不必加添柴埽。以资拥护而省钱粮得旨、好。知道了
○483又谕、御史赵未彤奏、请严饬办理军需各省、毋许浮销一摺。此次直隶豫东办理军需。自九月内军兴之日起、至陆续凯彻之日止。为时无几。其奏咨原案、及文移底册。均不难据实查核。著该督抚即督率局员、将支应各款。分别确核。赶紧造册具题。如有不肖之员从中侵冒、及藉端摊派科敛者。即据实劾参。严行惩办。
○484丁丑。转户部右侍郎刘鸿儒、为左侍郎。以原任刑部左侍郎马绍曾、为户部右侍郎
○485丙戌。工部议覆。河道总督齐苏勒疏言、睢宁县黄河南岸周家楼村大溜顶冲、应下埽加帮宿迁县黄河北岸五堡、内逼运道。外临黄河。应下鱼鳞大埽。又竹络汰黄等坝西岸、关黄运之门户。应添筑拦黄土堤。共工程长一千四百七十三丈。均应如所请。速行儧筑。从之
○486兵部议覆、广州将军阿尔赛奏称。驻防八旗。每年十一月至燕塘炮营演放大炮。需用炮手三十名请于额设二十四名外、添设六名。又请添设铜匠二名铁匠八名。于每旗壮丁内挑充。并酌开铜铁铺一座。于乾隆四年分余息银内、借给一百两。为募雇商匠工本。均应如所请从之。
○487谕曰、永柱、吴三杰、俱著来京候旨。江南狼山镇总兵员缺。著吕九如署理。云南普洱镇总兵员缺。著冯哲署理。吕九如、冯哲、服阕之日。该部再行请旨实授。
○488谕军机大臣等、据期成额等。查审侯岳添被殴身死。审明侯七郎。确系此案正凶一摺。已降旨将张宏燧等。分别革职解任。交期成额等秉公质审。至常钧身为巡抚。乃于审理伦纪攸关命案。一任属员扶同弊混。不能查究。据实严参。似此糊涂无识。岂复堪胜封疆之任。当钧已令其来京陛见。湖南巡抚。现令鄂宁调补矣。至另摺所奏、宫兆麟呈出知府李拔密禀。张宏燧与赫昇额。营私行贿。请将赫昇额革职审讯等语。殊可骇异。赫昇额身任藩司。命案非其专责。何至偏执成见。始于回护若此。或赫昇额与张宏燧。别有结交袒庇情弊。定长等或另有访闻。是以径请革职。亦已照所请革职。著期成额会同定长。将李拔禀内各情节。逐一研讯。务使水落石出。令事之处实轻重。毫无遁情。以成信谳。若常钧有所交涉。亦应审出实情。不可为之隐饰。可将此传谕知之
○489又谕、据李奉翰、德尔炳阿奏、挑浚运河摺内。称德尔炳阿、自济宁南至台庄一路。运河道沈启震、自济宁北至临清一路。将淤浅应挑之处。赶紧兴挑等语。李奉翰现在河南。所有东省运河挑挖工程。自系德尔炳阿、与李奉翰札商办理。或系德尔炳阿、与沈启震商定后。知会李奉翰、会衔具奏。即应于摺内声叙。何以李奉翰首列衔名。而于如何商办之处。竟未叙及。殊不明晰。再豫省新工善后事宜。现在如何办理。李奉翰既具摺入奏。亦应将该处情形。随摺附陈。以慰悬注。何亦并未提及。著将此传谕知之。并令将现在豫工善后情形。迅速具奏
○490四川天全六番正招讨使高跻泰年老、以其子高一柱、袭替
○491壬寅。谕八旗都统等。从前因八旗穷乏兵丁、盔甲器械不全。赏银置备。若一时并置。价必昂贵。著于今年置一半。俟明年春季再置一半。查阅之时。亦分二季查阅。昨世子弘昇奏镶白旗盔甲器械、俱已全备。此事办得甚好。各都统等、始则漫不经心。及闻置备。又一时催逼办理。兵丁艰苦。价值倍增。著遵朕前谕行
○492谕曰、前给事中卢秉纯参奏大学士赵国麟之摺内有二条一称皇上面问赵国麟往奠俞姓之事初则佯为不知再问则略为停顿既出之后告之至戚刘藩长自鸣得意又称刘藩长休致之后赵国麟告伊王安国未曾参尔乃系蒋炳参尔等语朕思大学士有赞襄密勿之责不应向亲戚为此等之言是以降旨令刘藩长来京命大学士鄂尔泰、张廷玉、徐本尚书讷亲来保将伊二人询问质对逐日进呈所录口供其赵国麟在朕前回奏往吊俞姓一节刘藩长曾向卢秉纯言之至佯为不知略为停顿告之至戚自鸣得意之处乃卢秉纯揣摩彼时情状之词刘藩长告知卢秉纯者并不如是此处无大关碍不必深问至赵国麟告知刘藩长王安国并未参尔乃蒋炳参尔之语刘藩长供称闻之他人并非闻之赵国麟而卢秉纯则坚供不移此事有无尚在疑似之间但刘藩长乃市井庸人赵国麟身为大学士既缔姻亲又曾在朕前奏荐甚属不合朕已悉知。不必再问至于卢秉纯供出刘藩长许多悖谬之语。甚有关系。从前卢秉纯初闻之时何以不行参奏、及参劾赵国麟摺内。又无一语及此直至于今刘藩长到京对质不肯应承赵国麟之说符伊原参。始行供出并将朕召见之语混入于供词之内又将朝臣牵引多人几欲一网打尽。而与此案问语毫无干涉。似此妄乱无赖岂可留于言路。卢秉纯著革职刘藩长系奉旨休致之员。而凡遇知交辄深问罢官之故则其不自安分可知亦著革职其悖谬之语若果出于刘藩长之口。自当按律定拟倘系卢秉纯挟嫌妄供亦当治以诬陷之罪。著原问之大臣详悉审明具奏。
○493云南道监察御史耀成奏、查会清河、上自圆明园、至通州一带河道。向因清河本裕仓收贮号粮。皆由水运。河身河岸。俱经修整。后因旱路车载。停止水运。该处居民、竟将临河两岸。占垦地亩。以致河身淤浅。偶遇阴雨连绵。河水涨溢。有损田禾。该处居民、皆称奉闸官租给分种。每年纳租交闸官转送奉宸苑等语。是否难以确信。应请交该衙门。将河道逐一查勘修整。并议定离河若干尺。不许耕种。得旨、著交五福、李因培、申甫、查勘。寻奏、臣等前往查勘。缘临河两岸。内有地势较高。水流不及之处。一路间有垦种田地。因传讯闸官丁大伦。据称雍正四年。水运改陆后。河边渐有淤出高处。附近居民。零星开种。闸官向地户量取租钱。留为备办外闸绳钩。及修理所住官房。并无转送奉宸苑之事。臣等查明、虽零星片段。沙石相间。非膏腴可比。然究属官河边地。若逐渐垦种。必致日益填淤。自应严禁。将界限清出。插官柳标记。以杜后来越占等弊。得旨允行。
○494丙戌。直隶总督方观承、奏报得雪沾渥。得旨、京师亦如之。实深庆慰矣
○495辛酉。谕军机大臣等、据富纲奏、先后拏获罗教人犯。内要犯沈本源一名。收藏狂悖经卷。情罪更为重大。未便解往江省。至应行质审之廖慧恩一犯。现咨江西抚臣、委员押解来闽究讯等语。此案前因江西获犯既多。已降旨令富纲、将案内要犯、派员解交郝硕。严行审讯。想富纲具奏时。尚未接奉此旨。著传谕富纲、仍遵照前旨。将要犯沈本源、派委干员。解交江西归案审办。著郝硕逐一彻底究讯从重定拟具奏。富纲原摺、并著钞寄阅看。将此由四百里、谕令富纲、郝硕知之
○496调正白旗蒙古副都统瑚图礼、为镶黄旗满洲副都统。镶红旗蒙古副都统齐布森、为正白旗蒙古副都统。以头等侍卫苏尔慎、为镶红旗蒙古副都统。
○497乙卯。吏部议、广东琼州道、向兼摄学政。今琼州道范养民、非由科目出身。其琼州学政、应归广东学道管理。从之
○498加直隶总督李维钧、兵部尚书衔。提镇俱听其节制
○499谕总管太监。著总管李英、谢成、严谕跟随出外各处太监。不许肆行跑马。若似从前魏珠、于锦、跑马射箭。断乎不可。如有此等事。惟汝二人是问。
○500戊午。上御懋勤殿。勾到朝审情实罪犯。停决绞犯三人。余二十九人予勾。
