○301庚寅。谕九卿等曰、朕念福建、广东、沿海州县、值此青黄不接之时、宜酌量蠲免。张鹏翮奏曰、顷蒙皇上特加殊恩、已令运米赈济矣。且连年蠲免甚多。现今动用至康熙四十九年钱粮矣。上曰、即动用至五十年钱粮、有何妨碍。今米虽运去、但足糊口、不能办钱粮也。朕心惟以百姓为重。蠲免之事、不可迟延。
○302云南总督公庆复奏请、暂借公项。修制军装器械。得旨。军器是必应修备者。公项亦系应动者。但得察核清楚。用之以实。则武备全而亦无开销之弊矣。
○303铸给云南元江军民府分防因远知事印信。从原署云贵总督图尔炳阿请也。
○304江西巡抚汤聘疏报乾隆二十六年分。南昌、新建、靖安、萍乡、清江、莲花、庐陵薡安铅山鄱阳等十厅县。劝垦老荒续荒新生。田地塘。十一顷二十四亩有奇
○305乙丑。大学士管云贵总督李侍尧奏、火药为营中利器。防御先资。所关甚钜。滇省历来办理。惟听各营、自行差弁、向驿道衙门请票径赴各州县采挖。地方官因系营员承办。虽有督煎之名。其实并不过问。煎熬数目。既不报核。挑运经由亦无盘查。其间采多报少。贩卖走私。难保其必无。至配用支销亦不按依演枪次数。核定需药若干。以致各营配制。参差不齐。因之年久备贮外。尚有陈积。查广东磺山。系题明召商开采。采足即封。其硝觔、亦皆地方文员。召商煎办。岁有定额。与硫磺并解省局。各营请买时。报明总督衙门。行藩司给照。赴局领买。汇价归款。经过汛口查核。此外花炮铺匠。并酌定额数。赴司领照买用。即枪兵、每名每月演放几次。每次演放几出。用药若干。加以合操与演放炮位。皆各有一定之数。臣现行司、仿照详议章程。如缅宁、腾越等处。逼近缅地。自应永行封禁。交地方文武官、严密稽查。其出产硝磺处所。令该地方官、会营勘明结报。召商承办。就各营需数。采备数年。即行封闭。俟用完请开。设立省局。验收支放。给照查核。再黔省各营。支放火药。臣现咨会提臣、伪照滇省。画一办理。得旨嘉奖。
○306以故云南云龙州箭杆场土巡检字恩宠弟恩隆、袭职。
○307甲午。以理藩院侍郎福庆、兼镶黄旗蒙古副都统。
○308戊辰。升大理寺少卿董国祥、为宗人府府丞。
○309升宗人府府丞李华之、为都察院左副都御史。大理寺卿兼太仆寺卿阿锡鼐、为都察院左副都御史、仍管太仆寺卿事
○310贵州总督张广泗遵旨议奏、苗疆自奠定以后。各苗皆知畏服。而安设军屯一事。实有必应如此办理之势。今两广督臣鄂弥达奏请、量移营垒。安驻险要。择苗民中为众所信服者。设立巡检头目以约束之。至苗民遗产。尽行入官安屯。恐日后苗民生齿渐繁。地少人多。必至怨久乱生。且屯丁不能耕作。仍须召苗佃种。其役使凌虐。势所不免等语。查该督臣从前请将古州镇、迁设丙妹。八寨协、移驻烂土汛、或荔波县。清江协、移驻天柱县。各处均系弹丸之地。不能安驻镇协大营。现在新疆以内。所有营汛不甚联络之处。俱请添设汛防。又于天柱荔波等处。酌量增驻官兵。防维周密。苗人必不敢再滋事端。至苗蛮向无酋长。虽有本寨中之强有力者一二人。亦不能约束其众。况苗类众多。统以文武。镇以官兵。尚敢群起跳梁。又岂一二巡检头目所能约束耶。再屯军之设。乃系逆苗内之绝户田产。始行入官。其未绝者。仍令各本户照前耕种。并未一概归屯。且新疆未垦之地甚多。虽此后苗民生齿日繁。亦不至无以资生。原不必以日后之地少人多为虑。其召垦屯户。均系人才壮健。可充屯军者。令其承领。不许倩人佃种。而所设屯田。已饬令与苗田标明界址。以免搀越侵占。并无召苗耕作之事。惟所奏屯军凌虐苗民。实为目前第一要事。查苗疆骤安屯军、至八九千户之多。而苗民经惩创之后。其势易于欺凌。现已严行查禁。并拟酌定章程。以为永远遵守。得旨。既经卿详悉敷陈。知道了。至新疆何处安设屯军。何处仍系苗田。何处为声势相联之镇协。卿其明悉为图以进。朕将览焉。
○311蠲山东邹平、长山、新城、齐河、及并卫、齐东、济阳、禹城、临邑、东平、惠民、海丰、商河、及并卫、滋阳、宁阳、鱼台、济宁、汶上、寿张、济宁卫、东平所、钜野、郓城、临清卫、高密、及并卫、等州县卫所乾隆十四年分水灾额赋有差。
○312谕军机大臣等、据方世俊奏、西安省城以北。至沿边一带。春夏之间。未得透雨。内定边、榆林、怀远、米脂、四县。与近省之咸宁等十一州县。夏禾俱成偏灾。又另摺所奏、延安府属之靖边县。秋苗间被雹伤等语。延榆所属被灾州县。二麦既已歉收。自宜及早被种秋粮其被雹处所。亦当赶种杂粮荍豆。以冀有秋。著传谕阿里衮。将咸宁及定边等州县。查明实在贫乏户口。于秋粮未收以前。有应借给常社仓粮接济者。即行照例借给。其被雹地亩。无力农民。并著酌借仓粮。以咨工本。阿里衮。务须悉心经理。不可使属员视汝为五日京兆。遂草率了事。以致吏胥中饱。使贫民不得均沾实惠。可将此传谕知之。寻方世俊奏、五月二十二、三、四、等日。近省西、同、各府、州、暨省北郡县。均获甘霖。六月初八、至初十日。复得透雨。秋禾长发。未种地亩。补种齐全。得旨、欣慰览之
○313又谕、从前戡定回疆。定贡赋之时。各城伯克。均无纳粮之例。惟因库车地当孔道。差务殷繁。而回人户口有限。是以库车、沙雅尔、二城伯克。俱令各按品级。一律纳粮。数年以来。应纳粮米。绝无拖欠。而每遇官差。争先奋勉。毫无退避。自应一体加恩。所有库车、沙雅尔、二城伯克等。亦著照各城伯克。一体免其纳粮。并令常喜、将朕加恩之处。传谕众伯克等知之。
○314壬子。上御万树园幄次。赐扈从王公大臣、蒙古王、贝勒、贝子、公、额驸、台吉等、及哈萨克汗斡里素勒坦子阿弥载等、杜尔伯特扎萨克台吉衮布、青海扎萨克固山贝子车尔登多尔济等、乌梁海头目色尔可等、安南国陪臣陈玉视等宴。赏赉有差。
○315又谕、松筠参奏、冒领缺旷草乾银两营员一摺。据称前护甘州提属参将杨殿弼、于该营缺旷应行扣存草乾银两。竟敢捏情冒领。自应彻底严究。杨殿弼即著革职拏问。提督百祥、藩司蔡廷衡、均著一并解任。交松筠提集案内应讯人证、严审定拟具奏。所有甘州提督事务。著照所请、即以特依顺保署理。甘肃藩司印务。即以臬司陈祁署理。臬司印务。即以西宁道庆炆署理。暂缓来京引见。
○316以户部主事王同春、为江南按察使司佥事、提调上江学政。刑部员外郎王发祥、为湖广按察使司佥事、提调湖北学政。胡在恪、为江南按察使司佥事、提调下江学政。督捕主事李馥蒸、为江西按察使司佥事、提调学政
○317谕和硕诚亲王允祉等、北极高度。黄赤距度。于历法最为紧要。著于澹宁居后每日测量寻奏、测得畅春园北极、高三十九度五十九分三十秒比京城观象台高四分三十秒。黄赤距度、比京城高二十三度二十九分三十秒。报闻
○318湖广总督宗室德沛奏、楚省汇报夏秋收成分数。请不拘期限。惟在确实查明。以免州县回护欺隐。得旨。如所请行。
○319定参劾属员条例。谕、各省督抚参劾不职属员。或请革职休致。或请降补改教。皆地方公务。并非应行密办之事。理当缮本具题。方合体制。近来督抚有先具摺奏闻。声明另疏题参者。尚属可行。而亦竟有以摺奏代具题者。究于体制未协。所有摺奏之准泰等。已传旨申饬。著通行各省督抚。凡遇此等参奏。概用题本。以昭慎重。再向例各省参案。除特参贪酷拏问质审等犯。一面具题。一面摘印看守。至其余降革休致改教之员。必俟部覆允行。方令离任。此等人员。既昏惰无能。留一日即多误一日之事。理应即令离任。另委贤员速为整顿。方于地方有益。且自该督抚出本以后。该员即已豫知不可保全。而幸其印犹在手。往往乘机舞弊。即琐细无关紧要。如田房税契之类。或本人、或子弟、或吏役、以及素相往来之绅衿俱于印官将去未去之时。咨意妄行。及至部覆到日。近者亦必二三月远者或至半载以外。此数月中。何事不可为。即丁忧人员。尚有隐匿迟报者。岂可任其踞缺营私。殊非澄叙官方。整理民社之意。嗣后各督抚、于属员有题请革职或勒令休致。另行降补。改用教职。以及丁忧、告病、类应离任者。一面具题。一面即行委员收取印信署事。并将任内经手钱粮一一清查。无得瞻徇。著为令。
○320兵部议准、江苏巡抚庄有恭奏称、督标所裁步战兵五十名内。拨出三十四名。改归苏州城守左营。银米照额支给。将浙省盐务盈余项下。每岁额支饷银八给。将八钱零、解苏藩库。以充惠济赏银。从之
○321豁云南冬瓜滩沉溺云南委员李发源运铜二万二千斤。并予淹毙船户水手十二名恤赏如例。
○322又谕、昨因勒保、秦承恩奏、潼关城垣、修理完竣。所需工料等项。用银至一百三十五万余两之多。已派和琳驰驿前往查勘。大加删减。核实报销。今复思勒保等摺内、有雇觅各项谙练匠作之语。察其语意含而不露。其中似有情弊。此项工程、原系德成前往勘估。豫料收工时、亦必仍派伊前往。是以将包揽工程匠头。自京带往。以为冒销弊混地步。而该省即用所带匠役承修。任其浮冒开销。不复过问。若祇系用本地土匠。则西安城工、甫经修竣。何患匠役无人。又须向他处雇觅耶。朕于办理要工、从不存惜费之见。即如西安城工。已不惜多费帑金。岂于潼关城垣。转为斤斤较量。但因一城楼所用工料。多至一百三十五万余两。其为藉端浮冒、情弊显然。且该督抚摺内字句、自露间隙。隐跃其词。尤属可疑。著传谕秦承恩、即将修理潼关工程、是否用德成所带京中匠役。据实明白回奏。秦承恩曾任西安藩司。久在工所。督饬趱办。并不将浮冒情弊、随时参奏。已有应得之咎。兹特降旨询问。若再意存徇隐。一经察出。决不能再邀宽贷也。和琳此次奉命前往、务须将该处工程。详加覆核删减。并将此项工程。是否系德成带往匠役修理之处。一并严查据实具奏。勿稍徇隐干咎。此旨著交和琳开看后、仍发交秦承恩阅看。将此各谕知之。
○323谕军机大臣等、松筠久任伊犁将军。本年＜⿱⺮闲＞用陕甘总督。应行来京祝厘。又因交审案件。谕令停止。松筠自嘉庆五年陛辞后。已阅多年。未能遂其瞻觐之忱。此时勒保由京回任。路过陕省。距兰州不远。甘省地接边隅。政务殷繁。勒保曾任该省总督。情形较熟。署任为宜。亦可就近前往。无须多纡道路。四川督篆。现有特清额署理。勒保接奉此旨。即缓程前赴兰州。将审办紧要事件、与松筠面为商办。如旬余之内俱能办竣。松筠俟办竣后、驰驿来京陛见。傥尚需时日。松筠可将印篆交勒保暂署。即驰驿来京。于陛见后仍驰驿回任。彼时勒保计算松筠回程不远。即带印迎至陕省。亲为交替。再赴四川可也。将此谕令知之。
○324戊子。调湖广武昌、长沙、澧州、洞庭兵四百名。防守九溪、永定二卫。合旧额兵共一千名。设游击一员、中军守备一员统领之。以游击驻劄九溪。中军守备驻劄永定。从总督李荫祖请也。
○325甲午上驻跸漠达巴汉地方丙申。谕议政大臣等、三路袭击军兵、俱遵朕指示、成功整旅而还其将军、蒙古王、贝勒、贝子、公台吉等及武职大臣、官员以下军兵以上、俱到极边之处回来。凡地方远近、道路平险、水草多少、以至敌人情形、大略悉知、著逐一缮摺奏闻再今将军兵作何料理之处、令将军、蒙古王、贝勒、贝子、公、台吉等、及武职大臣官员、各抒己见具奏。并行文将军富宁安、傅尔丹等、三路之兵、俱已回来。或敌人侵犯哨汛、偷窃抢夺、事未可定。我军应作何防范、著详议以闻。寻会议、自逆贼策妄阿喇布坦起衅以来、一应军务、皆系皇上睿虑周详、豫行指授。将军大臣等、发兵三路、袭击。俘获策妄阿喇布坦部落厄鲁特回子。多得马驼牛羊等物。将伊所种田禾、尽行践躏。贼不能当我军锐气、惊骇逃窜今三路袭击兵、俱各成功旋师。行令将军富宁安、傅尔丹等将伊等所属之兵、及鄂尔多斯、右卫、西安、录旗兵丁内、有怯弱者、拣出编队。或应遣回原处、速行奏闻、从之
○326兵部等部议准、江西学政于振奏称、考武监射副参游等官。由督抚出派。请俱拨别省籍贯之员。凡籍隶本省者。无得差委。从之。
○327又奏、安徽歙县绩溪等县、续报被水情形。得旨、今年雨水颇大。朕甚为两江系念。其为灾较之七八年究为何如。
○328谕军机大臣等吴达善以黔省提标药局失火。请将守备游击各官严加议处摺内并不将提督冯哲参奏。殊属非是冯哲身在同城药局实其专管疎防之失。夫复奚辞虽督臣与提臣体近平行而事关营伍则督臣原有节制提臣之责吴达善如果据理附参冯哲即有处分。亦不过失察公罪岂至遂干重戾今以此等事件。已置之不问。设遇地方紧要政务更有重于此者。该督亦将存瞻徇。可乎吴达善、著传旨申饬并将此谕令知之
○329吏部议覆、护理山东巡抚署布政使徐恕奏称、佐杂人员内。司狱、吏目、典史、均有监狱之责。向遇赴省候验。不另委员按署。查监狱重地。未便一日缺员。请嗣后责令该知府、直隶州、于所属首领佐杂内。委员代理。其分驻地方、及兼管堤工者。遇俸满考验。亦一例行。应如所请。从之
○330乙巳。谕户部议覆给事中初彭龄条奏各省州县徵收正杂钱粮。及出借仓谷。责成各道府据实查核等因一摺。已依议行矣。清查之事朕素不欲为。但各省州县经管仓库钱粮。该管各上司衙门。层层稽核。立法不为不周各督抚如果实心经理。随时查察。即有不肖之员何敢侵那影射。致滋弊端。倘督抚不能洁已率属。致属员持其短长。遂尔心存回护。概置不办。即多设科条。亦属有名无实。所谓有治人无治法也。即如上年军机大臣将各省积欠银两数目查奏。朕以此项未完银数。在小民踊跃输将。断无实系积欠在民之理。必系地方官吏。任意侵那。藉词掩饰。因特降谕旨。令各该督抚彻底查明。据实具奏。不得便于蠹吏。诬及良民。嗣经梁肯堂覆奏、分委隔属之道府大员。督同候补丞倅州县等官。分投各处。调取收纳红簿、及完银串票。逐一核对等语。自应如此办理。复经降旨该督。令其确切严查。并勒限一年。将积欠之项。全数归款。直隶系首善之区。为各省之所取法。所有山东、江苏、河南、福建、湖北、浙江、积欠较多省分自应一体实力查明。尽心经理。务俾正项钱粮。悉有归著。不致朕特遣大臣往查。岂不妥善本日户部议奏、各省经徵钱粮。出借仓谷俱责成各该管道府。随时确查。将州县所报完欠钱粮数目。详加核对。并由督抚取具藩司道府印结。报部存案各条。所议章程虽为详备。然在人不在法各省督抚、务须遵照所议。督率所属随时随事。确访严查。一经查有弊端。即行严参究办。州县及该管各员具有身家。断不敢轻于试法。庶陋习可以转移而积弊可以厘剔。倘各督抚尚存袒护属员之见。任情怠玩。及有心朦混迟之一二年或派大臣往查。各督抚能保其必无乎。若查有仍前侵那以致仓库亏短之事。则各该督抚能任其罪乎。毋谓教之不早也。将此通谕知之。
○331丙午。上幸瀛台。阅冰技。科尔沁扎萨克土谢图亲王诺尔布琳沁等七人、敖汉扎萨克郡王德济特等三人、喀尔喀扎萨克郡王达玛琳扎布、扎萨克头等台吉阿扎喇等十人、青海扎萨克头等台吉恩克巴雅尔等六人、察哈尔额鲁特二等台吉纳旺楚勒提木等五人、霍罕来使阿浑占西哩布二人、哈密郡王衔贝勒扎萨克额尔德锡尔等十四人、杜尔伯特扎萨克贝子伊达木扎布等四人、并章嘉呼图克图等二十二人、于西苑门外瞻觐。
○332贵州总督赵廷臣奏报、逆贼冯天裕等、窜伏山寨、勾结亡命。先陷湄潭。嗣犯瓮安。臣调思南、平越、遵义、偏桥各路官兵、击破贼营。斩天裕、及伪总兵冉宗孝等。余党悉平。下所司知之。
○333丁卯上诣皇太后宫问安。戊辰上诣皇太后宫问安
○334又议准、湖北巡抚崔纪疏报、房县、保康、二县。雍正十二年。劝垦田地内、虚报不实、共七十五顷十亩有奇。所有应徵粮麦请予豁除。从之。
○335户部议覆、陕甘总督尹继善奏称、哈密现贮小麦一万九千余石。以每年应需粮五千三百余石计算。尚不敷四年之用。其蔡湖回屯、每年徵收之粮。十年始敷一年之用。应豫筹积贮。请今岁秋收后。在哈密买贮。粮价在哈密估变口袋银内按年动支。应如所请。从之。
○336壬寅。谕、豫省自去秋至今。雨泽稀少。现在已交夏令。即甘霖早晚沾霈。止可赶种秋稼。二麦已难望有收。业经叠沛恩施。令该抚等、加意抚恤。但被旱略久。民食未免稍艰。其开封等五府。应徵本年钱粮。虽经降旨停缓。但秋后仍须输纳。民力究不免拮据。莫若将该省乾隆四十五年轮免钱粮。即于本年、先行蠲免。其迤南各府州。现已徵收者。即作为明年正供。在被旱之五府属。贫黎既得免追呼。即有收之各府属。亦可以其有余。供歉区籴买。以资接济。该抚务董率所属。实心经理。毋使吏胥从中滋弊。以副朕轸念民生之至意。该部即遵谕行
○337谕军机大臣等、前据福崧奏、范公塘一带。原系建筑石坝。嗣经琅玕以石块易于冲失。奏请停修。如遇应行修筑之时。一体改筑柴坝。自停修以来。石坝已多坍损。若改筑柴盘头一项。不特需柴甚多。且石坝挑溜极为得力。现将石坝如式捐修一摺。因查从前琅玕所奏内称石坝一项。系用碎石装入木柜。排列海边。复以碎石围绕。堆护根脚既不能排钉木桩。又不能用灰浆浇灌。一遇潮大之时易于泼损坍卸。不若柴盘头、可以钉木作桩能耐潮水冲刷等语。朕以两说皆各有理。但建筑石坝。易滋工员浮冒之弊。而改用柴工。又虞民间日用柴薪。或致缺少。是石坝柴坝两项。究竟孰为得力、孰为经久之处。未能遥定。因令长麟前赴范公塘一带履勘。体察情形。秉公据实覆奏。兹据长麟奏称。石坝系沉船载石为基。体重根牢。即遇风潮汹涌。不过顶上木柜、及浮置碎石冲损。断不能摇动坝基。若改作柴工。一遇风排浪涌。拔桩走埽。漂荡全无。似应仍用石坝等语。范公塘一带大小石坝。已阅多年。现在坝基依然稳固。止须略为修补。即可收事半功倍之效。若改用柴工。偶遇风潮。即属易于汕刷。而基址尚存碎石。钉桩下埽。又复难以施工。况每年多费柴薪。于小民日用之需。亦多未便。是柴工不如石工之坚固经久。有益于民。显而易见。从前琅玕有何所见而率为改用柴工之奏。轻议更张。且改用柴坝后。亦应即为修理。加意保护。以资捍卫。何以并未补修。以致坝工现有坍损之事。著传谕琅玕、令将从前何以请改柴工。又何以并不修理之处。据实明白回奏。长麟福崧原摺。著一并钞寄阅看。
○338谕军机大臣等、方维甸奏、查明蛤仔栏即噶玛兰地方情形一摺。噶玛兰田土膏腴。米价较贱。民番流寓日多。若不官为经理。必致滋生事端。现在检查户口。漳人四万二千五百余丁。泉人二百五十余丁。粤人一百四十余丁。又有生熟各番杂处其中。该处居民大半漳人。以强陵弱。势所不免。必须有所钤制。方可相安无事。其未恳荒埔。查明地界。某处令某籍民人开垦。某处令社番开垦。尤须分划公平。以杜争端。至所设官职应视其地方之广狭酌量议添。或建为一邑。或设为分防厅镇。俱无不可。其应设官长及营汛等事。该督于回省后、俟杨廷理等查禀到。时即会同张师诚悉心详议具奏。至台湾窎处海外诸务废弛。今方维甸到彼。于地方营伍力加整顿。酌改章程。若地方官谨守奉行。自可渐有起色。第恐日久生懈。且该处俱系漳泉粤民人杂处。素性强悍。总须时有大员前往巡阅使知儆畏。嗣后福建总督将军、每隔二年。著轮赴台湾巡查一次。用资弹压。将此谕令知之。
○339旌表节妇、山西忻州民周士匆妻杨氏。安邑县生员杨贞初妻王氏。夏县民张问政继妻王氏、烈妇、曲沃县鸿胪寺序班吴中豸妻卫氏。蔚州卫民康我庭妻田氏。孝子、浮山县民张玉。各给银建坊如例。
○340壬辰。议政大臣等议覆、振武将军公傅尔丹等、奏请两路大兵进剿之处。得上□日、尔等议欲两路进剿。但闻策妄阿喇布坦、遣策零敦多卜等、前往西藏之时、曾有令伊等翦灭拉藏、即在藏驻扎、彼复身至西藏、再攻取危藏巴尔喀木之人等语。虽其虚实、未可悬定。而传闻拉藏有阵亡之信。若策妄阿喇布坦、果带妻子、前往西藏而去。我国两路大军、即至伊里地方。恐属徒然。朕意今即令色楞、统率军兵、征剿西藏。稍俟此军消息。本年暂停进剿。此皆有关军机粮饷。尔等再议具奏。
○341又谕、江苏巡抚许容奏称。伊父患病甚重。急欲回籍省视。但念江苏要地。又值料理赈济之时。伏恳特简贤员。兼程到苏。准臣速回以尽子情等语。朕览许容所奏。情词恳切。但江苏地方紧要。又有赈济急切办理之事。巡抚印务。必得贤员护理。著布政使徐士林、于此旨到日。不必来京请训。即由本籍起身。前赴苏州。以布政使护理巡抚印务。俾许容早回省亲。方于情理允协。许容俟伊父病体稍痊。奏闻再回原任。徐士林服制将满。不得迟回固执。稽延公事。
○342又谕曰、富明在河南布政使任内。办差错谬。又怀私渎奏。取巧乖张。已照部议降调。今因广平府知府缺出。令其补授。到任之日。著该督方观承传谕、将从前指派岳浚唐县城工。即令富明承修。效力赎罪。
○343又谕、据八旗大臣议奏、御史舒明条奏八旗文武官员兵丁。不能清语者。遇挑差使。不准列名一摺。内称、现今遇会议回禀事件。俱用清语。如清语生疏者。概不准其保举。舒明所奏。毋庸再议等语。清语系满洲旧风。皆当奋勉学习。经朕屡降谕旨。今应如八旗大臣等所议行。嗣后凡有引见人员。朕亲加试问。如不能清语。即为虚诳。伊等何以当之。将此明示八旗大臣。令其留心教诲。以复旧风
○344甲申。谕、前据李侍尧奏、查审原任剑川州知州嵇承豫、将应找加增脚价银两。代逃亡运户。买米补运。照收支挪移杂犯之例。拟以总徒一摺。经朕详阅案情。以此项银两。如系嵇承豫先已扣留。后闻有人告发。始借挪垫补运之名。以掩其侵隐短发。是即先侵后吐。其罪不止总徒。若嵇承豫于未发觉之先。将扣存脚价银两。买米补运。是以公办公。并未侵隐入已。自未便以挪移科罪。谕令该督抚等、据实覆奏。兹据裴宗锡奏称、嵇承豫、挪垫补运在先。被参在后。告发更在离任之后。是嵇承豫于此案、实无侵隐情弊。业已革职。著加恩免其治罪。所有裴宗锡此摺、及李侍尧等查讯原摺。一并交该部议奏。
○345又谕曰梁肯堂奏、赍摺差弁回称、经过密云城外。见有蝗蝻。已飞劄霸昌道同兴、迅速力捕。务期净尽。适丰绅殷德、由京回至热河。询之亦称自清河、蔺沟、石槽蝗多。至密云渐少。近古北口则并无。迤南蚀伤禾稼。约有十之二三。该道率同地方官掩扑等语。蝗蝻滋生。最为苖稼之害。本年怀柔、密云一带。雨水尚属调匀。何以有此虫孽。该地方官等、于其初起时。即应一面禀报上司。据实奏闻。一面率领夫役、实力捕扑。早期净尽。今蚀伤禾稼。已有十之二三。则虫孽之起。必非一日。此事梁肯堂现在河间。相距较远。且一经差弁告知。即行具奏。而蒋赐棨、莫瞻菉、身为府尹。清河、密云、皆其所属。密迩京城。岂竟毫无闻见。乃并未奏及。殊属非是。蒋赐棨、莫瞻菉、俱著交部严加议处。霸昌道同兴、系专派驻劄密云一带、照料台站之员。该处既有蝗蝻。即应及早扑打。不使蔓延。伊虽无奏事之责。亦当呈报军机大臣转奏。乃既不迅速扑捕。以致伤及禾稼。又不呈明转奏。其咎亦无可逭。同兴、并著交部严加议处。其各该管地方官、并著梁肯堂查明。咨部一并严加议处。仍著该府尹、就近督同实力扑捕净尽。并将是否不至延及他境。暨禾稼不至过受损伤之处。速行查奏。勿再讳饰干咎。
○346壬寅。上御懋勤殿。勾到上年及本年湖广情实罪犯。停决斩犯十三人。绞犯二十六人。余一百十六人予勾。
○347先是翰林院学士折库讷、奏请添设待诏四员。吏部覆准、将内阁兼卿寺衔中书、及各部员外郎、主事、选补。但伊等品大。不便降补。应酌量兼衔。至是、以内阁兼太常寺少卿中书刘格、仍兼太常寺少卿。原任礼部启心郎徐继炜、见任工部四品主事董安国、各兼太常寺少卿。刑部员外郎卢震、兼光禄寺少卿。俱管翰林院待诏事。
○348庚申。土默特固山贝子哈穆罕巴雅斯呼朗图等、来朝。
○349江西巡抚岳浚议奏、江广向有随漕带运之例。江省漕船。载多身重。难再加装。若雇民船另行。旗丁又难兼顾。且江省民船。不谙北河水道。仍须逐段更换。一路水脚费重。到京价昂。无益平粜。请照广省例停止。下部议行。
○350又谕曰、递事人等。向未定有数年更换之例。伊等升用后。该处又为奏留。理应新旧一并行走。若令旧人行走过久。于事无益。嗣后定限十年。已逾十年者。即著总管内务府大臣等、将所出员缺、另行选人引见。此内如有升转已过十年者。即著更换。未过十年者。仍留本处行走。以待十年期满。现在者。不必更换。仍著行走。
○351湖广总督李侍尧奏、督抚两标及武昌城守营额兵繁众。差使最多。其应支粮饷。向例五月中旬后。但支拆色。每米一石。折银七钱。惟人稠粮责。买食维艰。查常平额内。贮有南漕耗米一项。例于青黄不接时出粜。秋成买谷还仓。江夏、汉阳、二县。共有南漕耗米一千一百九十六石有奇。请饬该二县于每岁四月内。定价拨给各兵。由县扣饷买补。得旨、如所议行
○352又谕曰、杨魁覆奏、各属得雨情形。自二三寸、至五六寸不等。且有未据报齐之处等语。同日高晋奏到之摺。亦大略相同。是江苏得雨。尚未能一律普遍。其仅止二三寸者。更恐于农田无益。未识此后曾续沛甘霖否。深为廑念。著该督抚、即行据实奏闻。其或得雨较迟。不能赶种杂粮。及高阜地亩。有间被偏灾之处。并著该督抚、饬属确查。照例妥办。毋稍讳饰。又昨据闵鹗元奏、安徽省所属州县内。亦有盼雨者。近日曾否普渥甘膏。并著高晋查明具奏。将此由六百里传谕知之。仍著由驿覆奏。寻奏、江苏、安徽、两省。均续得雨泽。低田可冀有收。其高旱歉者。饬属确勘核题。得旨、看来偏灾已成。督率属员。尽心妥办可也
○353缓徵湖北汉川、黄梅、广济、蕲、四州县、并屯坐各卫所、被水地亩本年额赋。
○354旌表节妇、广东河源县民李琮妻江氏。东莞县生员赵汝续妻钟氏。各给银建坊如例。
○355内阁学士阿克敦、德音、张廷玉、励廷仪、为副总裁官。
○356饬直省督抚杜部书需索。谕、在京各部院之弊。多由于书吏之作奸。外省有一事件到部。必遣人与书吏讲求。能饱其欲。则引例准行。不遂其欲。则借端驳诘。司官庸懦得。往往为其所愚。而不肖者。则不免从中染指。至于堂官事务繁多。一时难以觉察。且既见驳稿。亦遂不复生疑。以致事件之成否。悉操于书吏之手。而若辈肆行无忌矣。朕思此等弊窦。在京难于查察。而在外省。则情节显然。某事用费若干。某项系何人经手。或督抚著人料理。或藩臬等著人料理。而督抚亦未有不知者。使为督抚者。严正持躬。深知大体。不为宵小之所摇惑。而遇有部书需索之事。即据实奏闻。置之于法。则若辈知所畏惧。而舞文弄法之风。可以渐息。昔我皇考时。整饬百度。各督抚等、又仰体圣心。直达无隐。几有风清弊绝之意。自朕御极以来。政尚宽大。若辈故智复萌。督抚藩臬等、以为所费不多。何必与之较量。止图案件之完结。遂乐为应付而不惜。甘为容隐而不言。无怪乎奸胥猾吏。以诈骗为得计。视国法如弁髦也。内部之书吏。索之督抚。而督抚应之。则彼此效尤。无所底止。必至督抚之书吏。索之司道。司道之书吏。索之府县。层累而降。受其害者。仍在吾民也。盖未定养廉以前。外官尚有赢余。以供意外之费。既定养廉以后。更无余赀以应苛索。不取之百姓。将谁取乎。各督抚均有澄清吏治。移易风俗之职任。岂可视为相沿陋规。而躬自蹈之。以为官吏之倡。贻闾阎之困乎。嗣后著严行禁止。藩臬以下经手之案。著督抚严查禁约。倘书吏有仍前需索者。督抚即时奏闻。如有不遵朕旨。私相授受者。必将与受之人。照枉法赃治罪。督抚容隐不奏。亦必严加议处。各省关差盐政织造提镇等官。俱著照此旨一体遵行。再、朕闻得各省织造。解送缎疋于内库。该库官每疋秤较其分两。稍有不足。即驳回不收。而重者则置而不论。此即需索之一端。夫缎疋成于众手。岂能轻重适均。略无差少。若此件不足。彼件有余。即不得谓之分两不足矣。嗣后交纳之时。当合总秤其轻重。不当每疋秤较。若合秤不足。方许驳回。将此永著为例。
○357又谕曰。故公珠尔默特策布登之子珠尔默特旺扎勒、前因伊父无辜被害。赏给公爵。并以伊父曾镇阿里克地方。仍令镇守。今据班第参奏、珠尔默特旺扎勒。为人平常。恐贻误地方。可寄信总督策楞等。珠尔默特旺扎勒。但赏公爵。将珠尔默特那木扎勒。抄去伊父财产。查明赏还。令其驻藏。其阿里克地方。著策楞、班第等。会同达赖喇嘛、公班第达、及新放之噶隆等。于唐古特人内。拣选诚实谙练者。奏请镇守。
○358旌表守正捐躯之河南南阳县民李光宗妻刘氏。柘城县民宋某女宋氏。守正被戕之湖北宜城县民张宽女张氏
○359以故湖南澧州属石门县添平所龙溪隘土把总职衔郑作常子文宗、已革贵州独山州属烂土司土官张乾子祁定、各袭职
○360又谕曰、原任大学士范文程、在国初时。勋庸懋著。其子范承谟、又殉难捐躯。令伊裔孙内、现无文职大员。殊堪轸念。所有邹奕孝工部左侍郎出差员缺。著加恩以范宜恒署理。
○361以山东登州。莱州。青州三府属粮价渐增。平粜仓谷。
○362己未。升散骑郎觉罗伊尔门、为镶红旗护军统领
○363又议覆、允禵＜⿰⻊锍-釒＞参都统胡锡图、领兵来时、沿途索诈官吏、骚扰百姓。进藏之时、兵无纪律。粮米不行节省。马畜不行爱惜。以致人马伤损。回时不亲自率领兵丁、先行进口。请将胡锡图、革职严审。应如所奏。从之。
○364又谕曰、御史博尔和。参奏闽浙总督郝玉麟。以吴琳芳不胜知府之任。奏请改补部属。甚属不合。而引从前所降谕旨。以为郝玉麟并不声明具奏。希图朦混。应交部议处等语。朕前旨以内外原属并重。其不胜道府之任者。不应请改部曹。原为未经历任部曹之员而言。吴琳芳原由部郎出任知府。郝玉麟见其不宜外任。仍请内用。与朕前旨并不相违。博尔和过于苛求。妄行参奏。著交部察议具奏。
○365予故正蓝旗蒙古都统奉恩将军塞贝、祭葬如例。谥敏僖。
○366又谕、朕此次巡幸木兰。所有步军统领事务。著舒赫德暂行兼署
○367淮关监督寅著奏覆、接到萨载知会。查拏高朴家人李福。即于九月二十六日、放关时盘获。并同行之熊濂、任效曾等、一并拏交萨载、取供解部。得旨、乐得作此急公任事之语。看汝等包衣下贱之风。终不改。奈何奈何。又批、若非萨载知会。想汝亦必私行放过。今知而拏获。汝之幸耳。
○368乙卯。谕曰、刑部核议安徽省民人徐惟川、戳死徐友举、徐友良二命。改题具奏一案。已照所拟。将徐惟川斩决矣。此等杀死一家二命之案。情罪甚重。该抚于审明定拟后。自应专摺具奏。乃仅照寻常命案具题。使重犯有稽显戮。殊未允协。嗣后各省督抚、除寻常命案、仍照例具题外。如有杀死一家二命以上重案。俱著专摺具奏。以昭慎重。
○369谕军机大臣等、景安奏臬司傅鼐因病身故一摺。已明降恩上□日加衔赐恤矣。傅鼐办理苗疆屯防一切事务。绥抚得宜。该苗民等畏威怀德。闻其溘逝。自必同深哀悼。傥有愿至其灵前祭奠者。不必禁止。或有请为建祠者。即许其建设。并著景安书扁悬挂。至湖南辰州永州二府三厅一带、苗民杂处。为边疆要地。从前傅鼐镇抚有法。久臻宁谧。著景安传谕现任道员姚兴洁、于该处应办各事宜。惟当以傅鼐为法。所有傅鼐旧定章程。自皆妥协。务须遵照办理。将此谕令知之。
○370壬午。户科给事中彭之凤疏言、徵粮名目繁多。请将各州县、额徵起解存留银两各款、汇算总数、均派每亩该徵若干、某部某寺额解若干。各州县总徵分解。各部寺按额查收。其繁杂款项名目、尽行除去。既便稽查。亦免影射。下部议
○371乌朱穆秦和硕车臣亲王色登敦多卜、科尔沁多罗郡王诺门额尔赫图、敖汉多罗郡王垂穆品尔、郭尔罗斯台吉查滚、来朝。
○372谕曰。原任营总达色。打死马甲六十三。潜移尸骸掩埋一案。该部虽照例拟以枷责。追取埋葬银两完结。但未议及令取回六十三尸骸。而达色又幸遇恩赦。脱然免罪。后因六十三之妻韩氏。不受银两。该旗将移六十三尸骸于水沟掩埋。情罪轻重。及应否取回尸骸之处。咨请部示。该部即应具奏请旨。另行办理。乃并不行具奏。反以该旗都统、信妇人言咨请部示。为甚不合而咨驳。今该旗为此事具奏。又以该部虽将此事完结。而情理有未尽之处。用讥剌之语参奏。大臣等办理公务。惟宜和衷共济。以期有益于事。似此互寻嫌隙。显露于咨文奏牍。甚属不合。殊非办公务。念国体之道。至于六十三之妻韩氏。坚执欲究明尸骸。不受银两。乃为人妻所当然者。况六十三尸骸。原系达色移埋。虽隔数载。宁不记忆其处。今该旗并不奏请、令达色往寻六十三尸骸。反奏称韩氏若再不受银。即交部治罪。益属悖谬。著严饬达色。作速前去。务将六十三尸骸。寻取携回。
○373谕军机大臣等。唐绥祖、严瑞龙、两参案。阿里衮、鄂容安、审理当有头绪。看来严瑞龙参唐绥祖。而阿里衮旋参严瑞龙。又兼以素不相协。形迹之间。原未免动人议论。近日又闻该督办理唐绥祖审案。俱于内堂深夜。令家人带进。独加密讯。并不会同两司。虽属严密之意。但严密可也。不示人以公。则不可也。既有此等议论。而朕付之不问。非朕以诚待臣下之意。今两案既交二人会同审理。此乃大员重案。惟当一秉虚公。不可稍存成见。或虚或实。该督等自不敢不确加研讯。或有意轻重其间。亦断不能逃朕洞鉴。著传谕阿里衮、鄂容安、知之。
○374又谕曰、吴达善奏、总兵田金玉。年逾七旬。举动虽不至衰惫。精力已不能如前等语。总兵职司专阃。自不当以年老就衰。久恋岩疆之任。田金玉才准其原品休致。如伊自忖情力尚在。不甘废弃。情愿赴京陛见。亦听其便。所有云南楚姚镇总兵员缺。著书敏补授
○375谕军机大臣等、据国泰奏、筹议兵丁差费一摺。已交部议奏矣。此系今春之事。经军机大臣议、令各督抚通盘筹画。奏明办理者。各省俱已陆续奏到。即远至云贵。亦有筹议覆奏。山东距京最近。何以具奏转在各省之后。殊属迟延。国泰、著传旨申饬。至该抚另摺奏、查封陶易原籍赀财房产。备造细册。送部查核等语。向来此等物件。或解交内务府。或解交崇文门。从无交部者。国泰所奏。亦未妥合。除交部俟解到时。照例另办外。并将此谕令知之
○376是年、追予出师台湾阵亡外委陈捷魁等二员。廓尔喀阵亡副都统衔参领长春一员。协领策巴杰一员。委署护军参领额勒谨一员佐领多尔济一员都司伊鲁尔图一员。护军达春一名。祭葬赠恤如例。俱入祀昭忠祠。
○377谕内阁、铁保等奏、查拏指称叛裔名目、敛取钱物、并捏写回经妄添不法语句之首从各犯、审明办理一摺。新疆回民。久经安居乐业。萨木萨克远窜穷边。距喀什噶尔尚有五六千里之遥。伊故后。其子玉素普、穷困无依。欲向伊旧日属下回人敛钱帮助。乃沙朵斯等、胆敢私通书信。藉名惑众。敛取钱物。实属不法。铁保等一经访闻。即能不动声色。密饬阿奇木伯克玉努斯等、将案内首从各犯。全数拏获。办理甚为妥速。铁保、著加恩赏给副都统衔。其本任翰林院侍讲学士、交吏部开缺。照例进本。哈丰阿、著加恩赏给二等侍卫。阿奇木伯克郡王玉努斯、甫经到任。即差七品明伯克阿布都拉、五品顶带蓝翎侍卫爱里巴克依等、借清查回庄为名。悉心访拏。搜获各项字迹。解送到案。甚属奋勉。玉努斯、著加恩赏给大缎二匹。五丝缎二匹。明伯克阿布都拉、著赏给大缎一匹。五丝缎一匹。以示奖励。爱里巴克依、系玉努斯属下之人。令其自行加赏。所有案内首从各犯。俱著照所奏办理。
○378壬寅。吏部议覆、刑科给事中张惟赤疏言、六部郎中、例升道府。但一体掣签、曾无分别、则考核竟为虚文。嗣后或道、或府、有一项缺出者、除仍照旧例、将内外应升各官推升外。若道府兼出、应将考核一等者、以道缺签补。二等平常者、以府缺签补。若有应补道缺、而考核一等之人不足、仍应将考核二等者、以道缺一体签补。若二等不足、即考核平常者、亦一体签补。若考核一等之人数多、道府员缺、俱签补一等之人、从之
○379庚申。谕议政大臣等、古北口、宣化二镇、兵丁壮健。著每处各派兵五百名、发往西宁。尔等议奏。寻议、将古北宣化二镇兵、各派五百名。古北口之兵、令副将韩良辅带往。宣化之兵、令副将陈栋带往。俱于二月内起程、前往西宁。从之谕户部、今年湖广田禾大收。若将漕粮截留、湖广米价更贱、而江浙米价、自然亦贱。尔部将如何截留之处、速议具奏。寻议、于湖广额徵漕粮内、截留十万石。交与各府州县官员、加谨收贮。从之
○380丁酉。禁州县增设牙行。谕曰、昔我皇考。惠爱商民。恐州县牙行。岁有增添。以致奸棍把持争夺。抽分利息。为闾阎之扰累。于雍正十一年。特颁谕旨。令直省督抚。饬令藩司。因地制宜。著为定额。报部存案。不许有司任意增添。止许将额内各牙行退帖顶补之处。查明换给新帖。再有新开集场。应设牙行者。酌定给帖报部。不许滥增。所降谕旨。甚为明晰。近闻江苏各属。于额帖之外。陆续请增者、一县竟有数十张。以至百余张不等。此必州县官员。才识短浅。听信胥吏播弄。借新开集场。准其添设之例。或旧集而捏为新设。或裁牙而混详改充。徒使贸易小民。受其苛索。莫可申诉。江苏如此。则各省亦必皆然。著该部即通行各省督抚。转饬布政使。将朕此旨出示晓谕。该地方果有新开集场。应设牙行者。该印官详确查明。取具印结。由府州核实详司。给发牙帖。如非新开集场。而朦混请添者。即行提参从重议处。倘有仍前滋弊。失于查察者。朕必于该督抚藩司是问。
○381又谕、方观承奏称、宣化府州县。目下粮价昂贵。缸户率皆图利私烧。罔知撙节。现饬地方官封禁缸房。暂免缸税等语。开烧耗费粮石。遇价贵之年。量为节制。原属应办之事。至免税封缸。概行饬禁。则恐税虽免而缸终不封。徒使缸户潜自开烧。居奇获利。奸胥猾吏。更复乘机需索。以饱囊橐。而于民间食用。市肆粮价。实无裨益。即如康熙年间之禁烟免税。而烟迄不能禁。天下事有言之近理。而行之了无实际者。皆此类也。朕思向来缸户给领牙帖。本属有数可稽。不但粮贵之年。即屡丰大有。亦应明定缸户之数。不令日加。则盖藏日裕矣。其偶遇歉收。于额定缸户。每日所烧粮石。亦约以定数。此外不得任意糜耗。即就成法之中。自可寓稽察撙节之道矣。朕办理庶务。惟求实济。不事虚名。著传谕方观承。此事令其另行筹办。寻奏。宣化一府。每年额徵缸税银六百一十六两。谷九石三斗二升零。旧例丰年按帖徵收。歉岁缴帖免税。原有可稽之数。而不于平时严禁私开。诚恐徒滋弊窦。臣即密饬口北道。细查各属所设烧缸。旧额若干。现给牙帖若干。有无私开缸户。每日每缸酌需粮石若干。烧多烧少。以及开烧停止定期。逐一查明。到日另议具奏。得旨。是。知道了。但此事恐非吴炜所能办理详妥者。
○382伊犁将军明瑞等奏、臣等钦奉谕旨。伍给泰。李景高。仍留乌噜木齐办事。或一处驻劄。或分驻库尔喀喇乌苏之处。交臣等议奏。查库尔喀喇乌苏等三屯。驻兵八百名。分之则每屯止二百余名。俱有文武员弁管辖。若仍留大臣驻劄。未免烦费。仍令伍弥泰等、在乌噜木齐、同五福办事。如有巡查事务。三人更替。其三屯钱粮。俱归乌噜木齐管理。似有裨益。且晶河驻劄侍卫额尔德蒙额。未经派调。若以之总管三屯。如事关重大。先报伊犁。其寻常案件。就近报知乌噜木齐。亦足以资管辖。商之绰克托等、意见相同。如蒙俞允。则库尔喀喇乌苏等处办事人员。亦可酌留协助。从之
○383直隶总督周元理奏、宣化府城外西北。濒柳川河。常峪、青边、口外诸山水汇归。遇汛涨、直逼城根。旧有护城坝二十四段。系分别平险。建筑石、土、各工。近屡被水冲。勘明顶冲土工、应改石工。并添筑石坦坡者七段。原石土工。应修者三段。请动司库节年地粮银赶办。报闻
○384又谕、前据郭世勋奏、＜⿰口英＞咭唎国遣使进贡祝厘。由海道至天津赴京。曾经降旨、以海洋风信靡常。该贡使船只。或于闽、浙、江南、山东等处、近海口岸收泊。亦未可定。而近海一带营伍。未必一律整肃。特谕令该督抚等。如遇该国贡船进口时。务须派员弹压稽查。列营摆队。以示严肃。但外省习气。非失之不及。即失之太过。若该督抚等因有此旨。办理过当。迹涉张皇。竟似陈兵备御者然。不特该国使臣心怀疑惧。即地方民人。亦觉惊骇耳目。殊为未便。著再传谕该督抚等、于该国贡使到口时。总须不动声色。密加查察防范。以肃观瞻。而昭体制。固不可意存玩忽。为不可张大其事。务使经理得宜。无过不及。方为妥善。再该国遣使赴京。或于贡船之便。携带货物前来贸易。亦事之所有。若在福建江浙等省口岸收泊。该处非若澳门地方。向有洋行承揽之人。可为议价交易。且该国来使。与内地民人语言不通。碍难办理。著传谕福建、浙江、江南、三省督抚。先期行文广东省。令郭世勋、将该处行头通事人等。拣派数人豫备。如该国贡船。于该三省进口时。带有贸易货物。即飞速行知广东。令将豫备之人。派员送到。以便为之说合交易。若该贡船在山东、直隶、进口。该二省距京甚近。毋庸调取澳门之人。即可来京交易。交四堂人、代为经纪其事。较为近便。仍著该督抚等谕知来使。以浙江等省、向无洋行经纪。诚恐该国使人。不晓内地言语。讲论价值。不能谙悉。或有亏折之处。特调取广东澳门洋行熟手。为之经理。公平交易。俾其得沾余润。以示怀柔体恤之意。将此各谕令知之。
○385调广东按察使陈若霖、为湖北按察使以广东粮储道温承志、为按察使。
○386命各部员外郎、照该旗分数、较俸次补授。郎中不必照旗分、将八旗各部官员、不论俸次、选有才能者补授
○387喀尔喀泽卜尊丹巴胡土克图、土谢图汗遣使进九白年贡宴赉如例。
○388礼部议覆。湖广总督宗室德沛疏称。湖北施南府属之宣恩、来凤、利川、咸丰、四县。在馆肄业童生。已有百余名。文义亦略通顺。请附入恩施县文童内。暂于宜昌府棚考试。岁科两考。另编新字号。择文理稍优者。四县酌取一二名。应如所请从之。
○389谕军机大臣等、据杨锡绂摺奏、湖南备贮谷三十万石。部议无庸买补。但湖南产米之乡。各省每资接济。如本省或有赈济。及额谷价昂。均可于此内动支拨给。请于各属买补平粜额谷外。再行酌买备贮等语。该抚此奏。亦先事筹画之道。前因浙东天时亢旱。安徽米价亦昂。降旨令楚省酌量拨米十五万石。运至浙江。五万石、运至安徽。以资调剂。今湖南各属、雨泽多未沾足。将来自有需用之处。即浙省现在藉资楚米接济之处。自应豫为筹办。俾不至临时拮据。朕已经降旨、川督策楞、豫备米数十万石。分运南北二省。复令流通商败。源源相接。亦恐该处接济邻省稍多。转致有缺乏之虞也。但从前降旨停买溢额谷石。盖因官买过多。市价不无腾涌。今该省既需采买。务宜于谷贱之地。从容买补。不得一任属员。但图近便。或于价贵处所。按数趸买。使米价顿昂转失调剂之道。著传谕该抚、令其酌量情形。妥协办理。至所请令安省解还运往平粜价值之处。已传谕张师载矣。一并谕令知之。
○390以故一等子齐旺子特古斯、三等子金刚保子阿尔京阿、各袭爵
○391协办大学士署直隶总督英廉奏、陕省拨麦五万石。由河南转运赴京。原因初春以后。京师雨少麦贵于平粜仓麦外。又以此为有备无患之举。今畿辅及豫东各处。春雨优沾市间面价平减。前项陕麦、运交仓场接收后。请暂留通仓似可少节糜费。即或京仓有需支应。亦可量用分拨毋庸于此时全行运京。得旨嘉奖
○392丙子。谕军机大臣曰、长麟奏、许观保谋财杀害事主张摇年、及船户袁阿大等四命。审明后即请王命将该犯凌迟枭示等因一摺。已批该部知道矣。许观保见客民张摇年。携带钱物。雇坐袁阿大船只。辄起意诱骗。袁阿大过船。用斧砍伤。推落水中。并将袁沅友等及客民张摇年砍毙。丢弃入江。实属凶恶已极。自应立予凌迟。以昭炯戒。至所称未获之赃。照例罚赔等语所办殊属非是。如地方官缉盗不力。或讳匿不报。别经拏获破案者。未获盗赃。责令照例罚赔。尚属可行。至此案系署新城县知县张许、访获禀报。尚属留心。该抚方当予以嘉奖。俾地方官共知劝励。认真缉捕。乃转以未获盗赃。罚令赔出。如此是非倒置。必致地方官畏惧赔累。遇有盗案。不肯上紧查拏。甚或有疏纵讳饰之事。况本年二月内。因各省所奏著赔盗赃有多至累百盈千者。若令地方官赔给。恐启讳盗之渐。特降旨令该督抚分别缉盗勤惰。酌量罚赔。其银数在数百两以上者。祇令地方官罚赔十之一二。以杜弊端此旨想长麟早已接到。自应遵照办理即使未经接奉此旨。亦不应将此等认真访获盗案之员。转令其罚赔。且袁阿大一家。俱为许观保杀害。所有罚赔之赃。又有何人承领可见赔赃之说。亦属虚语。即事主尚有家属。亦应巡抚、两司及该道府、出赀量给。断无责令获盗之地方官赔出之理。长麟平日尚系晓事。何办理此案。糊涂至此。将此谕令知之。
○393举行嘉庆十六年大计。安徽、卓异官六员。年老官三员。有疾官二员。才力不及官二员。分别议叙处分如例。
○394调京口左路水师总兵官石国玺、为浙江温州总兵官
○395癸酉。皇三子和硕诚亲王允祉、恭请上幸王园进宴
○396监察御史观音保奏。都察院六道。分查六部各衙门事件。每道各派笔帖式四员。专司繙译稿案。缮写清本。查六道文移。汉字居多。惟每月题注销一本。向系书吏缮写汉字。笔帖式繙译缮写清字。数年来笔帖式概不繙译缮写。但交书吏承办。书吏不识清字。出资雇人。代为繙译缮写。臣窃思书吏倩雇。既未免力量拮据。致有怨言。且本内若有参劾之事。一经倩人。各处皆得豫闻信息。笔帖式不亲繙译。日久必致荒废。不可不加整饬。请敕下都察院大臣。嗣后如有交委书吏倩雇繙写。即将该笔帖式咨革。得旨。如所请行。
○397又谕、据鹤年等奏称、本年浙江绍兴前后两帮、金衢所、粮船一百八十余只。回空之后。因天雨水长。守候多日。食用无资。艰于南下。禀恳借给盘费。请照乾隆十四年之例。每船支借银十二两等语。漕船抵津。不独浙江一省。何以别省俱未闻有恳借盘费之事。明系该兵丁等。知本省现在荒歉。藉词请借情节显然。果有此情。何妨明为奏达。而该侍郎等、全不知此。为其所愚。抑或草率朦混。此风断不可长。但该旗丁等。本处被灾。食用自不免拮据。著加恩酌量赏借一半。并将此传谕该侍郎等知之。
○398谕、此次接驾人员内。进献诗册之焦汝翰、薛澂、林树昆、任果、冯浩、蒋学镜、倪存谟、著各赏给大荷包一对。小荷包二个
○399山西巡抚觉罗巴延三奏。绥远城驻防官兵马匹。岁需料豆。系采买供支。今年市价。较上届昂贵。请于大同、怀仁、阳高等县、存贮未粜豆石内。拨运绥远城仓备用。仍俟价平时采买。得旨嘉奖
○400户部议准。两淮盐政巴宁阿疏称、两淮官引滞销不能足额。原因缉私不力所致。从前调任盐政全德奏请。如系商盐短少。即著落该商完缴。如商盐充足。地方官督销不力则著落地方官赔出原为警戒各州县起见但淮商运盐定例。系各按所请之引。将钱粮先行完纳。若以未销之盐。责令地方官按引赔课。是一引而重纳课银。若以缺销残盐。配作新盐行运。另请铳销纲引以免重纳。是以旧抵新。仍属有名无实。请将赔补课银之例。即饬停止。查盐引滞销。总由地方官缉私不力。则督销处分不可。不严。嗣后请按季将各州县销数具奏一次。俟年满牵算。分别开参如缺销仅一二三分以上者。仍照旧例办理。若至四分以上。降二级调用。六分以上。降四级调用。七分以上。革职。从之。
