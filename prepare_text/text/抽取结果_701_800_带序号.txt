○701免江南邳州山阳等二十三州县、潼安一卫、雍正八年分水灾额赋有差
○702甲申。以补行仲春经筵。遣官告祭奉先殿传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官班第、任兰枝、进讲论语子路问政。子曰。先之。劳之。请益曰。无倦。讲毕。上宣御论曰。昔敬姜之言曰。夫民劳则思。思则善心生。逸则淫。淫则忘善。忘善则恶心生。此正夫子劳之之意。夫教养二事。本是一事。既教之。则不能不劳之。无论木铎之徇。庠序党遂之设。节其性以六礼。兴其德以七教。而彼蚩蚩之民。方且视以为捍格而难行即教之树艺。课以耕桑。雨淋日炙中。老农执杖而督其子曰力为之。其子以为是苦我劳我者有之矣。而况官乎。此为政者。劳民之难也。然而亦易者。则有先之之诚在。夫老农劳其子。而其子终不怨者。无他以为其爱我教我。为我谋而劳我。而彼亦与我共此劳也。使为政者。以测怛之心。行忠厚之政。以身先之。则虽劳其民。而民不以为劳。如子之从父焉。若云以身劳之。则自有以身先之之事在。此不可以不辨。讲官暨侍班官跪聆毕。兴。直讲官索柱、汪由敦、进讲周易、修辞立其诚。讲毕。上宣御论曰。系辞曰。君子居其室。出其言善。则千里之外应之。况其迩者乎。居其室。出其言不善。则千里之外违之。况其迩者乎。言行、君子之所以动天地也。此正可与文言、修辞立诚之意相发明。盖一言一行。无不以立诚为要。而非独指文辞之宜去其伪也。且道之在天地间。无人而不具即无人而不可行。颛蒙庸愚者。不能无言行。即无不可立之诚。若徒以文辞为事。攻乎此而修治之。去枝叶。绝浮夸。以为吾将立其诚焉。则此心已非诚矣。所谓北辕而适越耳。故程子云。修省言辞。便是要立诚。若只是修饰言辞为心。只是为伪。盖深有体验之学也。讲官暨侍班官跪聆毕。大学士张廷玉等、奏曰。皇上体备内圣外王之学。立心立政。为万世开太平。阐明后文先质之模。是训是行。自九重敷至教。洵乎宵衣旰食。揭敕几凝命之精微。探本溯原。综画卦叙图之妙蕴矣。臣等恭侍讲筵。亲聆圣训。不胜钦服。奏毕。诸臣出就拜位。行二跪六叩礼。礼成。上还宫。赐讲官及侍班官宴于协和门。
○703又奏、上冬额敏和卓属下穷回。脱出数百人来至哈密。当赏给口粮养赡。事定令回鲁克沁。兹有额敏和卓之次子协理伯克墨撒来哈密领粮。并请将伊父部落下逃人六百余名。带回鲁克沁种地。并求派兵数名押送。当即分起押送出卡。念其行走需十五六日。除月支米粮外。量给半月裹带口粮。并赏耔种二十石。报闻。
○704礼部议覆、署云南巡抚诺穆亲奏称、乡会试内外帘所用蓝笔。质粗色黯。易滋洗改之弊。请嗣后内帘自房考。内监试。收掌官外帘自监临提调。监试及受卷。弥封誊录对读。收掌等官。均改用紫笔。其原用紫笔之对读生改用赭黄笔即于本年万寿恩科会试为始应如所请。并请敕各省均照顺天乡试及会试之例。题纸用墨刷印。卷尾戮记。统用紫色。从之
○705又谕。据阿桂奏、本年淮水固属微弱。黄水又复盛涨。然亦何至倒漾进口。淤沙梗阻。恐清口受病之故。不止如萨载等所奏。其中或另有回护掩饰别情等语。黄强清弱。亦从前所有之事。即今□山戊不□黄水涨发。较盛常年。然清口亦何至倒灌受淤若此之甚。此事朕早已见及。节经降旨询问。该督等总未切实奏明。清口浅阻。关系明□山戊不□新漕。若不将受病源委。尽行指出。从何得其受病根由。碍难筹办。萨载。李奉翰。久任河。防清口淤垫。即伊二人始终回护所致。安得诿为不知。著将阿桂原奏发交阅看。该督等务须激发天良。将清口淤浅根由。据实直陈。毋得再存回护之见。迅速据实奏闻。一面钞录原奏、迎赴途次。知会阿桂。俾阿桂得以洞悉受病之源。从此讲求设法妥办。萨载等于此事含糊掩饰。业经贻误于前。此次降旨询问。若再不剀切陈明。和盘托出。尚欲隐瞒回护。以致阿桂查办时。不能得其窾要贻误新漕。或别经阿桂查出受病缘由。另行具奏。恐该督等不能当其罪也。将此传谕萨载、李奉翰、并谕阿桂知之。
○706壬申。上在大行太皇太后梓宫前、哀恸不止如前。诸王大臣等跪奏、明日除夕、请皇上暂行回宫。得上□日、除夕避忌、果有此说否。诸王大臣等奏曰、元旦乃吉祥之日。今圣躬不离丧次、臣等甚为不安。叩请皇上于除夜回宫。元旦在宫中、停止哭泣。得上□日、数日以来、朕心甚觉愦迷。今据尔等所奏、稍有关系。元旦日、太皇太后梓宫前、令宫人照常上食。慈宁宫前院内、诸皇子等所住帷帐、朕当于此暂居一日。诸王大臣、又再三叩请回宫。上不允
○707复设福建督标右营参将一员。福宁左营、闽安右营、游击各一员。建宁左营、汀州左营、延平右营、漳州中营、兴化右营、守备各一员。改抚标中军游击缺为参将。福协右军守备、福州将军标下中军守备、台湾北路淡水营守备、长福营右军守备、邵武城守右营守备、泉州城守营安海汛守备、同安营灌口汛守备各缺。俱为都司佥书。从福建总督刘世明请也
○708旌表守正捐躯之江苏海州民刘国祥妻。董氏。
○709又奏、荆山桥口、湖水入河之处。共有支河二道。今拟加宽开浚。先将小梁山一股筑坝兴挑。完竣后。再将内华山河头一股办理。再茶城上年所挑旧河。由张谷山兜湾。形势不顺。应取直攒挑。现俱兴工。得旨、览奏俱悉。
○710又谕曰、鄂宝本一拘迂自守之人。近复不肯实心任事。难胜封疆重寄。著来京候旨。山西巡抚员缺。著三宝补授。即行来京请训。前赴新任。其贵州布政使员缺。著图思德补授。
○711又谕。据孙士毅奏、拏获拒捕伤官凶犯、严审定拟一摺。除首犯李章豪、黄迪亮。黄礼亮、业经恭请王命正法外。其余各犯。分别绞斩各罪定拟等语。已批交行在法司核拟速奏矣。广东茭塘地方。向为盗薮。民情凶悍经从前屡次严惩之后。今复敢拒捕伤官。纠众至三四十人之多。实属目无法纪。自应速行严办。俾滨海民人。共知警戒。该抚办理此案。既能迅速查拏。且使案内凶犯。不致一名漏网。伊系文人。不意其竟能如此。可嘉之至。孙士毅、著交部议叙。仍著赏戴花翎。并赏御用大荷包一对。小荷包二对。以示奖励。其在事出力人员。著该抚查明。咨部分别议叙。
○712予陕西阵亡守备双德、把总郭守方、外委安正刚、祭葬世职。马兵姜乃忠等九十名、步兵刘安等一百八十四名、赏恤如例。
○713河道总督靳辅疏报、中河工竣、运道新通、请加高筑遥堤、以图永保。从之
○714戊申。调湖广彝陵总兵官杜森、为陕西西大通总兵官。升山永副将冶大雄、为湖广彝陵总兵官
○715河南布政使刘慥奏、查办抚恤夏、永、商、虞、等县。上年被水灾民。业经完竣。得旨、现又遭水灾。何可言抚恤完竣。汝再往被灾处细查。即今所奏动用之项甚少。安能救百姓之涂炭乎。该部将此旨速传知三泰等。
○716又谕曰、温福已于十月十八日至成都。即驰赴章谷。相度情形。与阿尔泰面商进剿。从前阿尔泰迟误机宜。其咎实无可贷。今温福已至军营。惟当实力协同经理。所有兵粮军器等项。系督臣专责。阿尔泰固无可旁诿。况温福亲往西路。则南路进兵。仍系阿尔泰之事。务当奋勉自励。相机攻剿。以期稍赎前愆。若再因循观望。或更与温福稍存畛域猜嫌之见。则是自速罪戾矣。至董天弼前赴木坪一路。往返纡回。已属玩日误事。今进攻达木巴宗。若能迅捣贼巢。尚可功罪相抵。倘仍迁延不进。坐昧机宜。军法具在。董天弼又何必欲身为尝试乎。将此一并传谕知之
○717赈恤两淮板浦、中正、临兴、富安、安丰、梁垛、何垛、东台、庙湾、栟茶、角斛、丁溪、草堰、刘庄。伍佑、新兴等、十六场。本年旱灾灶民。并予缓徵。
○718壬申。谕内阁、向来乡会试时。原派有副都统二员入闱。足资弹压。现在宗室应试。既改令与士子同日进场。所有原议另请奏派宗人弹压之处。著行停止。
○719兵部议覆、御史郭世隆疏言、山海关城守御章京等官、职司稽察。每多懈弛。嗣后失察私参之例、请加严定处分。应无庸议。上曰、偷刨人参、禁绝甚易。但人参为物、治病有益。且无甚关系。故朕于偷刨之人、亦未曾有一正法者。著如部议。山海关守御官兵、嗣后停止。令盛京将军管辖。照张家口例、一切事件、送部定夺
○720二等阿思哈尼哈番李永升、缘事革职。以其叔之子李永安、袭替
○721谕、朕降旨通免天下钱粮。可否将耗羡一并豁免之处。著大学士张廷玉、讷亲、密议具奏。
○722谕军机大臣等、前经传谕爱必达、令其速赴新任。定长现在丁忧。滇黔两省大员。俱系新调。边疆重地。该督早到经理为宜。至滇省课金。向例即在该省讥价归款。以致辗转购买。滋生弊端。所抽课金。原属公项。嗣后即著遇便搭解户部交纳。不必留于地方变价。庶可令积弊肃清。著将此传谕爱必达知之。
○723乙亥。谕军机大臣等据吴嗣爵参奏、邳睢南岸守备沉子明。所做埽工。多未坚实。欹斜不整。压土浮松。种种未协。请旨革职。并查明经手工料。有无未清。另行查办等语。所办非是。已降旨将沉子明革职。交与高晋审拟具奏矣。沉子明承办埽工。不能修做坚实。以致欹斜浮松显有侵冒情弊。吴嗣爵因高晋告知。既亲往勘明。即应奏请革职审讯。仅于摺尾声叙。查明经手工料。有无未清。另行查办。未免意存姑息。试问埽工既不坚实。则经手工料之未清可知。何待查明另办。吴嗣爵所办殊未当理。著传旨申饬
○724以故三等子阿勒京阿子瑞祥、袭爵。散秩大臣觉罗万福子觉罗吉庆、袭职。
○725分保定、沧州、霸州、宝坻、良乡、雄县、固安、东安、采育、九处驻防官兵为左右翼。各设稽察大臣一员。
○726谕江南江西总督傅拉塔、江苏巡抚洪之杰、安徽巡抚江有良曰、朕南巡以来、轸念民依、勤求治理。顷至江南境上、所经宿迁诸处、民生风景、较前次南巡、稍加富庶。朕念江南财赋、甲于他省、素切留心。因尚有历年带徵钱粮、恐为民累、出京时、会询户部、知全省积欠、约有二百二十余万。今亲历兹土、访知民隐、无异所闻。除江南正项钱粮、已与直隶各省、节次蠲免外。再将江南全省积年民欠、一应地丁钱粮、屯粮、芦课、米麦豆杂税、概与蠲除。自此民免催徵、官无参罚。尔督抚务须切实奉行、俾均沾实惠、副朕爱恤民生至意。如有以完作欠、侵收肥己等弊、一经发觉、定行从重治罪。夫民为邦本、足民即以富国。朕平日躬行节俭、一丝一粟、未尝轻费。所以如此简约者、无非爱养物力、为优恤元元之地。在民间惟正之供、军国所需、岂易骤言蠲免。迩年国用少裕、故能频沛恩施。总期藏富于民、使家给人足。则礼让益敦、庶渐臻雍穆之治。著速行传谕、咸知朕意
○727旌表陕西兴平县烈妇、于天良妻张氏。拒奸不辱。被刃殒命。给银建坊。入祠致祭如例
○728戊午。祭大社、大稷。遣履亲王允祹恭代行礼。
○729又谕、据塔永宁奏、蒋洲于布政使任内。侵用帑金。升任时勒派属员弥补。并卖穆纳山木植补项等语。殊骇听闻。已将蒋洲革职、拏赴山西质审。但查审此案。非刘统勋不可。其所办东省运河各工。惟鹤年尚能熟悉。初升任时。有四不可去之奏广东总督印务。现有李侍尧署理。鹤年仍回山东。以总督办理巡抚事务。专理一应工程。运河即在境内。原可往来督理。不必专驻济南省会。俟刘统勋审案完结赴工后。鹤年再赴广东可也。
○730定边右副将军大学士温福等奏、曾头沟、为小金川后户。奉旨命与桂林、酌从间道进兵夹击。以掣贼肘。查斯底叶安一带。现已攻破。与未过巴朗拉时。情形迥异。曾头沟一路。有兵捣其后户。直取底木达、及布朗郭宗。则美诺不能守。于事有益。总兵书明阿、带固原兵一千。已抵维州。臣等一面咨会桂林。一面行知书明阿、令带兵速赴曾头沟。并令副将色伦泰、领西宁兵一千。径抵沃克什一带。俟臣等攻抵美诺。觅道往迎桂林。其贵州兵二千。陕西兵一千。劄知桂林、令遄赴约咱接济。得旨、是
○731琉球国中山王尚穆、遣使表贡方物。赏赉筵宴如例。
○732又谕、上年永定河土石各堤、冲决多至三千数百余丈。虽系雨水异涨。究因下游高仰、不能宣洩所致。直隶历任管河各员。因循玩误。经理不善。咎无可辞。是以降旨令那彦宝等、查明土石各工用过银数。统照河工销六赔四之例。著落历任管河各员分别摊赔。以示惩儆。今据那彦宝等查明、此项应赔四成银三十八万八千五百二十八两零。请著落自乾隆三十八年起、至嘉庆六年六月止、历任各员赔缴。经军机大臣、会同吏部工部议准。并将历任各员应赔银数。分别开单进呈。请按限催追。本应即照所请分别著赔。但详阅单内、各该员在任远近不同。本身存殁亦异。若一律分摊。未免漫无区别。如乾隆五十年以前已故各员。离任既久。原难尽将办理不妥之处。责之年久各员。所有此项应赔银八万二千四百八十二两零。著加恩全行豁免。其乾隆五十一年以后已故各员。在任年月较近。于下游挑浚事宜。若能先时筹办。何至上年有溃决之事。是该员等获咎较重。但业经身故。比之现存各员。亦尚有区别。所有此项已故各员应赔银二十一万四千三百七十二两零。著加恩照各该员应赔之数。俱宽免一半。余著照承追定限完缴。至现存各员。在直隶居官者居多。该员等经管河务。既未能疏浚于前。又未能防护于后。其咎无可宽免。著即照数摊赔。如限完缴。此内原任同知杨奕绣、贾德、李炳、原任通判曾成勋、沈学山□原、五员。并著行文各该原籍。查明存殁年分。照此一律办理。至历任各员。既经著落分赔。所有应行查议各职名。著加恩宽免。
○733谕兵部、朕幸江南、浙江、见骁骑校、小拨什库、披甲内、曾效力行间、材力壮健者甚多。此辈出兵时、有虽得功牌、未应得官者、亦有因罪抵销功牌者、因是皆不得擢用、淹滞可惜。其行文江宁、杭州、荆州、西安、满洲将军、副都统等、如果有才堪管辖、及曾经效力者、选择十人、或十五人、不拘旗分、遇彼处佐领、防御品级官员、骁骑校缺出、即将选择之人、一并咨送来京。尔部引见、以备任用
○734正黄旗汉军都统金以坦、缘事革职。升正黄旗汉军副都统赵弘济、为本旗汉军都统。镶红旗汉军副都统尚崇坦、缘事革职。擢镶蓝旗副参领尚崇壁、为镶红旗汉军副都统
○735甲申。上阅宣化镇兵。赐总兵以下各官兵等、银币有差。
○736参赞大臣副都统哈宁阿奏、臣于九月二十九日。至济尔哈朗军营。闻知将军成衮扎布等。由闼勒奇回兵。副将军兆惠、合兵一处。其济尔哈朗、至博罗塔拉。无庸设站。惟参赞大臣富德尚在博和什腾等处。是以库尔河等台。未曾全彻。臣因山中降雪。恐玛哈沁等。侵扰台站。将所领兵三百内。挑选一半巡查。嗣接雅尔哈善行文。扎哈沁之得木齐哈勒拜等。现在乌勒郭苏山内之沙扎海藏匿。已饬总管端济布进剿。臣即于所带兵内。挑选五十名。派虚衔蓝翎绥神保等、往助。报闻。
○737谕军机大臣等、户部议覆、荆州将军傅玉等奏、将荆宜施道库、现存赏剩马价银八千九百余两。解交司库一摺。已依议行矣。但傅玉摺内。声称核对定长原奏。多银二十两八分。承办库员。不能查出等语。此项银两。从前存贮道库。支放存剩。自有档案可稽。即错算给发。亦必有款项可指。何以多开银数。竟无查考。如系承办库员。前此支放错误。自应著落赔补。不得仅以咨部查议完结。但为事甚琐。或傅玉有意苛求乎。著传谕富明安、详悉查明。具摺覆奏
○738谕军机大臣等、据李奉翰奏、桃汛已过。黄水消落。清水现高一尺三寸。先将太平河拦湖坝工启放。坝门拆宽三丈二尺。湖南清水畅出直注。流行迅疾。重运遄行无滞等语。览奏稍慰。太平河拦湖坝工。既经启放。清水畅出。已可藉以抵黄。其迤西之天然等四引河。朕意此时且暂行堵闭。俟伏汛盛涨之时。再行开放。俾清水力旺。于敌黄济运。较为有益。是否可行。著阿桂会同李奉翰、酌量情形。据实具奏。再此时清水畅注。粮艘固无虑稽迟。但黄水消长无定。必须随时料理。阿桂亲承训谕。有应面行告知李奉翰者。且善后事宜。亦须熟筹妥办。阿桂仍须亲赴清口。会同讲求办理。现在该处止有李奉翰一人。恐头绪纷繁。照料不到。阿桂至彼。为之主持。商同筹昼。俟诸务料理妥协即行起程。于朕启銮巡幸热河以前回京。亦不迟也。将此由六百里传谕阿桂、并谕李奉翰知之。
○739予四川陕西湖北阵亡游击赛尚阿、杨春荣、郭洪、和新布、陈五辑、都司七十五、孙斯礼、哲楞泰、酒天培、吴浩、徐万宁、守备张云凤、吴纯俊、黄富国、谢占魁、李国杰、千总邢允襄、彭桦、韩万年、杜洪才、朱得芳、安荣库、朱登甲、白汉、把总何正贵、毕振林、阎亮、温绍祖、田得、杨文魁、朱文贵、杨廷秀、胡兆远、邢允贵、路维文、柴如柏、李荣贵、张联程、外委李光春、胡得胜、邓体道、刘邦士、张威、屈显龙、郭永泰、刘大顺、李廷良、孔顺、秦敬、马天希、李景伯、邓一彪、陈兆武、蓝翎战兵姚亮、王化龙等、祭葬世职。披甲保安等二名、兵丁王家元等八百五十八名、乡勇张升等一千二百五十六名、赏恤如例。
○740壬午。奉移孝懿皇后梓宫于地宫前享殿。遣皇长子允禔、读文致祭
○741移福建漳州府同知、驻平和县南胜地方。改南靖县车田地方、归漳浦县管辖。从福建总督郝玉麟请也
○742户部等部遵旨会议、湖广总督鄂弥达等奏、湖南城步、绥宁、新辟苗疆。设立长安营。续办善后各事宜。一、长安营岁需兵米。初议令靖州、并所属之会同、通道、二县。领银买运临口。交理猺州判、分运长安大营。交收散给。今查老寨汛塘、去长安城。往返百二十余里。领米维艰。临口至长安大营、九十里。自临口抵老寨汛塘。亦九十里。远近相当。运费无增。请将老寨汛塘弁兵、岁需月米。即令靖州理猺州判。按数分运该汛。建仓贮放。其临口抵老寨运道。如流溪、至木脚小路。暨地窰、木闹口、栗树坳、凉水井、三十六峰、平溪、等处。均请开修。一、靖州州判。岁支养廉银二百两。现当承办军粮。事冗费繁。请增给银一百两。看仓押运。添设民壮四名。每名岁给工食银六两。修理器械银一两。盘量兵米。添设斗级一名。每年给工食银六两。一、移驻双江巡检。原设皂隶二名。弓兵十名。不敷差缉。请添弓兵四名。民壮八名。一、苗猺俗悍。宜令渐知礼义。请于城绥、九峝、并青坡司猺寨等处。各设义学。延文行兼优生员教读。廪饩、照永绥例。岁给银十六两。馆舍、将各寨绝产房屋拨给。一、文武官弁兵役。巡查新疆借宿苗房。恐滋扰累。绝产房屋。除拨义学馆舍外。尚有空存。将枕近路旁者。酌改公所。余房估计变价充公。均应如所奏办理。其请增靖州州判养廉之处。应无庸议。双江巡检衙门。添设弓兵、民壮、共十二名。为数过多。未免糜冗。应令酌减。从之。
○743又谕、两广总督员缺。著陈宏谋补授。陈宏谋籍隶广西。但久任封疆。朕所深信。且总督节制两省。又系专驻粤东。自可不必回避。所遗江苏巡抚员缺。著托恩多补授。江西布政使员缺。著吴嗣爵补授。山东巡抚员缺。著阿尔泰补授。所遗山东布政使员缺。著冯钤补授。安徽按察使员缺。著纳世通补授。江苏按察使员缺。著崔应阶补授。所遗常镇道员缺。著沈嘉徵补授。
○744谕曰、高晋等奏、查办淮关税银短少情由。请将方体浴、交部严加议处。缺项著落赔还一摺。据称、淮关税务。因上年江南丰稔。粮价平减。客贩过关者稀。方体浴见春夏二季税银短少。急图补苴。辄将麦豆船只。扦验过严。苛求惩罚。反致各商闻风裹足。钱粮日益短少。自属实在情形。方体浴不能妥协经理。咎无可辞。著交部严加议处。至所缺银两。如果方体浴、有侵隐情弊。即当重治其罪。并不止著落赔还。今既查明缺额之故。实系办理不善所致。议处已足示惩。若复责令赔偿。恐司榷者、一遇关税不足。势必加意苛刻。累及商民。且致商贾不前。仍系短少税额。其流弊更无底止。此所短银九万五千余两。亦系赢余之项。并非正额。著加恩免其赔补
○745乙酉。谕、前经阿桂等查明浙省亏空。已未弥补实数。详核定议。并请将雅德、福崧等、交部严加议处一摺。已交军机大臣、会同该部议奏矣。浙省亏空一案。大局已定。所有仓库弥补未完银二十五万三千七百余两。与福崧初报二十七万余两之数。有少无多。足见其尚无隐饰。至福崧在浙江巡抚任内。若有别项劣迹。窦光鼐必形之章奏。况阿桂等在彼查办日久。如有所闻。亦必据实□□□□尔□劾。看来福崧、尚无贪黩败检情事。其咎在于不能实力督催。以致逾限不完。已失之柔懦。又复公堂设誓。有乖政体。其过尚轻。所有应得之罪。俟定案后。另降谕旨外。现在伊桑阿丁忧。其山西巡抚员缺。著加恩暂令福崧前往署理。伊亦无颜见朕。不必前来热河请训。即由京速赴新任。此后务当益加感奋。诸事实力整顿。倘再因循玩愒。朕必将伊加倍治罪。不能再邀宽典也。勉之慎之。
○746癸亥。谕内阁、本日据绵恩等会同议奏、稽查禁门及行在扈卫各事宜一摺。已降旨依议。并饬令改正颁行矣。适恭阅皇考高宗纯皇帝实录。乾隆二十三年六月内。有疯颠僧人持刀入东华门一事。经军机大臣会同刑部议将未经拦阻之东华门进班护军参领等分别定拟。并将护军校护军等拟绞。钦奉谕旨、护军参领护军校护军等看守禁门。系其专责。似此疯疾之人。强行入内。当经以棍击毙。或以刃砍伤。俱分所当然。乃守御多人。竟不能一为拦阻。如军前遇敌。谅不过恇怯奔溃而已。尚能奋勇杀贼乎。此即应如所奏。亦无不可。但积习日久。实未尝经历此等事件。且人数众多。著加恩将拟绞之护军校努尔瑚讷、长玉、护军福森保等十六人、俱行宽免。发往拉林、阿勒楚喀、余依议。此系朕格外恩施。嗣后看守禁门之章京护军校护军等、各宜勤慎当差。严为守卫。傥训饬后。如仍前怠玩偷安。一经查出。必从重治罪。决不姑贷。不可因此次加恩。妄生希冀也。将此旨著八旗护军统领书于木牌。凡进班之处。俱行悬挂。悉令进班人等知之。钦此。仰见皇考准情定法、垂诫谆谆至意。因思前月逆犯陈德、手持小刀。直入神武门。于朕进宫时突出。逞凶拒捕。扎伤御前亲近王大臣。较之疯颠僧人持刀入东华门。其情罪尤为重大。然彼时未经拦阻之该管护军校护军等、均经拟绞。仰荷皇考特恩分别发遣。而此次逆犯陈德进东华门绕至神武门。该管护军章京护军等、不能先事查拏。经朕降旨分别惩处。止于革退枷责。其最重之贤福一人、亦不过发往热河披甲。实系朕法外施仁。逾格宽宥。嗣后禁城各门该管之进班大臣章京护军等、惟当各思感奋。按照所定章程。实力奉行。小心守护。傥日久因循。不思职守。致有废弛。必当重治其罪。不能曲邀宽贷。至前蒙皇考谕令将所奉谕旨书于木牌。悬挂进班处所。原欲使大臣官兵等触目警心。恪恭尽职。今阅时既久。此项木牌因已损坏。并不悬挂。以致进班人等不知儆惕。渐就懈弛。著前锋统领护军统领等、敬将前奉皇考谕旨、恭录一通。并朕此次所降谕旨、一并书于木牌。在各进班处所敬谨悬挂。俾知遵守勿替。以副朕训诫成全之意。
○747己未。户部议覆、山东巡抚佛伦疏言、沂州等州县卫所、未完康熙二十八年钱粮、俟收麦之后、徵完报销。应如所请。得上□日、山东康熙二十九年地丁钱粮、全行蠲免、原欲使小民终年无有租赋、得以休息、均沾实惠。若将未完带徵、必至借端混扰滋弊。此本内、康熙二十八年钱粮、理应于□山戊示□内全完。今乃称仍有未完、显系地方官员、明知今年已经蠲免、故行延缓逋欠、详请带徵、希图乘此混将已蠲钱粮、侵蚀肥己。该抚并不详察、即为具题、请于康熙二十九年麦登之后徵完。殊属不合。著严饬。其钱粮未完各官、仍照定例处分。这未完钱粮、著于康熙三十年带徵
○748庚午。谕内阁。凡有罪人犯、应行发遣黑龙江者。前经办理军机大臣等、议令改发扎克拜达里克等处。种地效力赎罪。已经允行。朕思满洲汉军人等。不谙耕种之事。发往彼处。甚属无益。目今伊等尚未起身。著仍遵旧例。发往黑龙江等处。向后俱照此办理
○749谕军机大臣等、奉天将军达勒当阿、所奏莽牛哨等处。请派官兵巡察一节。据部奏请、俟咨问朝鲜国。再行定议等语。从前以此事讯及朝鲜。因伊等不愿。是以停止。今纵复行咨问。彼一小国。思利其属下。势必仍以不便奏请。此事果于该国地方有碍。自当停止。以示宽洪。倘与伊境内地方。本不相涉。仅止巡查边境。以期地方清肃。该将军即应随时察办。何必咨问为也。是以将部议驳正施行。朕意巡察、乃地方官分内之事。况自有旧典。惟能尽力以事为事。则善矣。何必增设哨汛。尔等将此情节。寄谕达勒当阿知之。
○750又谕曰、阿桂等奏称、原任杜尔伯特郡王巴雅勒当之职。据汗车凌等、恳请转奏。令巴雅勒当之弟博斯和勒承袭。众心悦服。博斯和勒、既经汗车凌等保奏。巴雅勒当郡王之职。即著伊承袭。
○751谕军机大臣等、舒赫德等奏称、支给土尔扈特、和硕特等口粮。应于五月停止等语。土尔扈特、和硕特人等。自归附以来。已接济数月口粮。今五月虽应停止。但恐伊等生计尚未得纾。著再加恩、赏给一月口粮。以资接济。此项米谷。著舒赫德、于就近游牧处支给。仍将朕格外加恩之处。晓谕伊等知之
○752丁丑。谕、据明兴奏、拏获历城县越狱重犯张五、供称七月二十三日。钜野县犯人许四妮等、在天棚下商量越狱。至二十四日三更时。该犯等拧断铐镣。打开木笼。抽取天棚杉槁。接脚上墙跑逸、等语。监狱系羁禁罪囚之所。理宜防范严密。一切刀石木棍等项。俱不准置放。原防其有行凶自戕逃穷等弊。若于院内搭盖天棚。适足以资其扒墙上屋。今历城县监犯许四妮等、于拧开刑具后。即抽取天棚杉槁。接脚上墙。是该监搭盖天棚。该犯等即因此起意逃逸。实为疎纵已极。且天棚为蓆片竹木支搭之物。易于引火。况重囚皆系凶恶之徒。亦不宜体恤若此。嗣后刑部监。及各省县监。俱不准搭盖天棚。致启疎虞。再许四妮等、俱系斩绞重犯。理宜收禁按察司狱。方为慎密。按察司职分既大。禁卒人等较多。杨廷桦、专管刑名监狱。仍于此等重犯。辄交县监收禁。希图卸责。可见其平日漫不经心。懈弛疎纵。昨已降旨革职。拏交刑部。实属罪由自取。嗣后各省斩绞重犯。俱著收禁按察司监。如有仍前在县监收禁。以致疎脱者。一经发觉。惟该督抚臬司是问。勿谓朕言之不豫也。将此通谕知之。
○753又谕、据派出考阅军政王大臣等、将各营护军等分别等第具奏。列为一等者八十一名。较之前次加倍。盖自朕年来叠次降旨、令各大臣等留心操练所致。朕心甚为嘉悦。但前次列为一等者、四十二名。此次列为一等者、虽较多一倍。然八旗前锋护军等、共二万七千余名。列为一等者、仅八十一名。朕心犹以为少。著八旗各营大臣、从此愈加留心。随时操练。俾届下次考阅时、列一等者益多。以副朕期望兵丁各臻精锐之意。此次列为一等二等之人。著照例奖赏外。余俱著照所奏行。
○754先是、上以圣体甚觉违和、命皇太子允礽、皇三子允祉、驰驿前迎。是日、允礽、允祉、至行宫请安。见圣体未宁、天颜清减。略无忧戚之意、见于词色。上以允礽绝无忠爱君父之念、心甚不怿。令即先回京师
○755江南副总河西柱疏言、江南通州所属范堤。修筑告竣。各场灶户、感戴国恩。情愿急公效力。请将原发工价银两、缴还运库。得上□日、朕发帑修理范堤。原系保护盐场、加恩灶丁之意。所用工价银两。何用伊等捐输。著出示晓谕。照数给还。勿使不肖官吏人等、侵蚀中饱
○756又议准、山西巡抚阿里衮疏称、曲沃、翼城、猗氏、万泉、虞乡、解州、安邑、夏县、绛州、绛县、闻喜、垣曲、等州县。本年秋被水。业经题明分别赈恤。所有缺乏耔种工本各户。查明于来春酌借仓谷。应徵地丁钱粮。分别蠲缓。其应加赈之猗氏、万泉、闻喜、将赈给口粮。一月一发赈三四月者。十一月初十开赈。两月者、十五开赈。一月者、十二月十五开赈。冲塌城垣、仓廒、墩台、营房、祠宇、养济院、及浸损仓谷等项。确查后、题请修补。得旨。依议速行。
○757顺、据鄂宝奏、朱廷扬之兄容县知县朱廷抡。曾借朱廷扬银五百两捐复。实属不法。请革职等语。前以朱廷扬亏空帑项。至二万余两。本籍寄籍。本当严察。朱廷抡系其胞兄。自必知悉。是以行令该抚、悉心查询。该抚但当详究其有无隐匿。至称给银捐复。乃兄弟常情。无论所借仅五百两。即朱廷抡之官。全系朱廷扬借银捐复。亦并非干犯法纪。该抚遽以此奏请革职。且即已查其任所赀财。办理殊属过当。但朱廷抡于查询之时。应将伊弟有无藏匿情节。据实供出。本无可罪之处。乃供内妄称伊弟承办金川差务。以致赔垫之语。此则有心藉词支饰。巧为伊弟开脱矣。前此金川用兵。凡供应差务。丝毫俱动官帑。何尝令有司赔累。且办差者。亦非独朱廷扬一人也。若谓伊弟亏帑。实由于此。则蒋洲、杨龙文等之侵亏累累。岂亦皆因金川赔累耶。该抚不将此情节参奏。而反含糊请将朱廷抡革职查封。可谓不知轻重。所奏不必行。其捏词欺供处。著交部议处可耳。
○758署河东河道总督姚立德奏、南漕重运。自济宁至南旺。逆流挽运仅数十里。尾帮一过南旺。即顺流易行。又运河内长水未消。臣复畅开蜀山、马踏、二湖。俾河水充足。柳林以北。各闸可以启放。无庸再守闸板。现经漕臣督趱。计日可以全出临清闸河。五月内豫省沁河。曾报长水两次。旋即消落。目下黄河尚未长水。而伏汛将临。各处堤埽工程甚要。臣于初八日。自济起程。赴兰阳庙工驻劄。严督员弁兵夫。巡查防护。报闻
○759谕军机大臣等、山西巡抚员缺。已令勒保补授。该省向属安静无事。现大名一案首犯段文经、徐克展等、及伊阳县逃犯秦国栋、皆未就获。或向晋省逃窜。亦未可定。是该省此时。须查拏邻境逆犯。最为紧要。勒保接奉此旨。著速赴新任。毋庸前来行在请训。到任后。务须实力上紧。督率所属员弁。将段文经等各犯。迅速搜捕。按名擒获。毋使远扬潜匿。漏网稽诛。以副简用之意。
○760调正黄旗汉军副都统孟住、为正红旗满洲副都统。正白旗蒙古副都统庆长、为正黄旗汉军副都统。以副都统衔阿哈保、为正白旗蒙古副都统。
○761户部议覆、四川狭西总督葛思泰疏言、蜀省流寓之民、有开垦田土、纳粮当差者、应准其子弟在川一体考试。著为例。应如所请。从之
○762丙辰。大学士张廷玉、给假南回。赐帑金一万两。为祠宇祭祀之用。并赐御用冠带衣裘、及貂皮人参内纻等物。又颁给内府书籍五十二种。交与江南织造高斌。从官艘运至桐城本籍
○763川陕总督公庆复奏、前于十月十四日。会同川抚臣纪山、具奏三路官兵。连克瞻对一摺。荷蒙朱批。戒勿姑息了事。务成一劳永逸之计。伏查贼酋班滚。虽负固抗敌。但抗拒日久。其势亦蹙。现在乞降虽非实心。臣前经差弁。由其巢穴经过。查探情形。懈于守备。似因粮食、并铅药短少之故。我兵奋力前进。自能攻克。贼酋授首。余孽虽众。亦易擒制。惟在善后料理得宜。不敢姑息了事。以期一劳永逸。又奉朱批。以贼入箐者多。将来作何了局。查瞻对番人。虽称凶顽。然其始未必尽为夹坝。良顽亦当有别。伊等既为班滚所属。大兵压境。班滚敢于抗拒。势不得不荷戈相从。得计则咸各鸱张。失计则滚箐藏避。首逆一除。伊等自俱解体。然后于办理善后之际。查其向为夹坝而有案者。按律究拟。其余另设土目。责令稽查管束。似可化顽为良。不致有人众难制之虞。得旨、览奏俱悉。
○764乙未。吏部议准、原护陕西巡抚印务布政使清馥疏称、陕西各属原无水利。及河渠仅可灌田者。责令地方官督率修浚。无庸另员兼管。惟凤翔、同州、二府。现各设通判一员。事务甚简。请令兼衔督办水利。至督粮、驿盐、潼商、汉兴、四道所属。俱有水利。似应一体兼衔办理。换给关防。从之。
○765四川总督文绶奏、南路粮运。卡丫及绰斯甲布、两处军营。存米各三千余石。起运在途。亦各数千石。至西路军营。存粮较多。其董天弼一路。系松茂道查礼督办。已饬令询明道路。设法趱运。臣在省为两路接应。谕军机大臣等、文绶筹运两路军粮。甚为妥协。现在阿桂乘势冞入。陕西、湖广、后调之兵。俱令前赴南路。粮贮尤宜源源接济。以裕军食。至绰斯甲布、系进剿金川分进之路。所有此路兵粮。亦当一律趱运。以备将来进兵。刘秉恬、前经降旨调往南路。自即星速驰赴。上紧督办。所有西路三杂谷一带粮糈。既已酌定规条。著即告知鄂宝、令其接办
○766户部奏、查向来索伦墨尔根官兵来至热河。由理藩院请旨赏给银两。出哨后复奏明给予赏银。并按月支领路费。得旨、此次索伦墨尔根官兵赏银。于未经降旨停围之先。经理藩院奏明全数给领。著加恩不必回缴。即作为该官兵等回程路费。以示体恤。
○767己丑。谕军机大臣等、刑部核覆、陕西省刘张氏谋溺刘金花身死。问拟斩候一本。细阅此案情节。张氏嫁与刘永香为妻。多年并未生育。刘永香因无子。欲行娶妾。张氏恐纳妾失爱。诈称已怀身孕。图买婴孩以哄其夫。适有邻居刘学孟之七龄幼女刘金花。携抱刘廷礼弥月幼孩。于刘永香门首顽耍。旋即睡熟。张氏走出瞥见。窃取幼孩。紧闭街门。刘金花睡醒。即叩门寻觅。进内查问。张氏抵赖。适幼孩在房啼哭。刘金花听闻嚷骂。张氏即起意致死灭口。随将刘金花□□衾入水缸毙命。该护抚核其情罪。与图财害命有间。将刘张氏问拟斩候。刑部亦即照拟核覆具题。刘张氏、虽非图财害命。但因嫉妒诈孕。窃孩欺哄。谋死七龄幼女。情殊残忍。即予以立决。亦不为过。虽未照图财害命问拟立决。亦应赶入本年秋审情实。方足以蔽厥辜。若以此时题本而论。即当入于明年情实办理。岂不使凶残之妇。久稽显戮。刑部仅据该护抚所拟核覆。并不夹签声请。赶入本年秋审情实。岂竟见不到此耶。除将刑部核覆本。照签批发。并著该堂官将张氏入于本年秋审情实外。将此谕令知之。
○768又谕、据顺天府奏、将盘折营利、架词捏控、又假冒职员之宝坻县武生刘柱、请交刑部严审定拟一摺。李兴国等、系乡村小民。有何公事公项。紧急需用。而至重利借贷。此必地方官有科歛派累情弊。不可不彻底根究。至李兴国、两次向刘柱借贷。系四十四年、及四十九年。彼时曹文埴、尚未兼管府尹事务。系明季堂任内之事。虞鸣球于此案、或不免有失察处分。曹文埴则更无可回护。著传谕曹文埴、切实严查。将该村从前有何公事。及应赔公项。致李兴国等、屡次向刘柱等借贷各情节。详悉查明。据实奏闻。毋稍徇隐。所有刘柱一案。即交刑部严审定拟具奏。
○769又谕、刑部核覆直隶省、马七儿、因与萧得宽顽戏。将巴豆给食。以致萧得宽腹泻身死。按律问拟绞候。并称马七儿年仅十四应否减等。照例声明一本。巴豆能毒人致死。尽人皆知。况该犯年已十四。知识已开。不得谓之无心戏杀。是以用绞候签批发。若因年仅十四。入缓决可也。并将此谕令刑部堂官知之。
○770谕军机大臣等、据舒常奏、查审江西庐陵县生员郭榜、呈控生员彭寊等。藉修理悬志为名。派累银两一案。业经明降谕旨。停其查办。并通谕各省督抚外。著传谕舒常。即将刘员位速行释放。其有因书案牵连者。如已到案。亦速即省释。如尚未到案者。即不必复行拘讯。以免拖累。至该府县等于修理志书一事。若果有明知彭寊等、苛派歛钱、染指分肥情弊。即另行□□□□尔□奏。按律定拟。若并无知情分肥情事。亦不必因刘遇奇所著书籍。该府县从前未经查办。遂尔革职解任也。
○771丁丑。谕、据舒常奏、审拟因奸毒死亲姑之陈桂氏、凌迟处死。奸夫赖耀衿。拟斩。请即行正法一摺。已批交行在法司核拟速奏矣。定律因奸谋死亲夫。由奸妇起意者。将奸夫问拟斩候。此案桂氏与赖耀衿通奸。系桂氏起意。将伊姑杨氏毒死。赖耀衿止于代买毒药。律应斩候。即因其助逆情节较重。亦不过赶入本年秋审情实办理。已足蔽辜。舒常遽请即行正法。殊属错误。至桂氏系蔑伦重犯。淫恶已极。与谋杀父母者无异。审明后理应恭请王命。即行凌迟处死。何必复行请旨。致往返需时。有稽显戮。舒常于例应斩候之犯。遽请立决。而于决不待时之犯。转迟自延待旨。殊不知例案轻重。著交部察议。
○772谕军机大臣等、据刘秉恬奏、训练抚标枪兵。并将藤牌兵丁兼习鸟枪一摺。内称、军营打仗。从不需用藤牌。与其专习藤牌。徒务虚名。不如兼习鸟枪。克归实际。并请饬部议。通行各省一体遵照等语。前以鸟枪为军营利器。特降旨传谕各省。务将鸟枪一项。令兵丁时时操演娴熟。于整饬戎行。剿捕盗贼。两有裨益。原指通省营伍而言。至抚标之兵。外省向来祗供给使之役。认真训练者甚少。其于鸟枪一项。恐未必时时演习纯熟。刘秉恬此奏。亦恐能说而不能行。且国家即遇有调派出征。亦不至调动抚标兵丁之理。然果能实力整顿训饬。凡鸟枪兵丁。演打准头。多能中靶。藤牌兵丁。俱能兼习鸟枪。一兵即收一兵之用。于训习劲旅。岂不多多益善。著传谕各省督抚。将各该标藤牌兵丁。令其兼习鸟枪。一律娴熟。果有实效。亦属甚善。毋为纸上空言。并谕刘秉恬知之。
○773又谕、前因永硕等奏、据总管尚阿泰、翼长法保、呈报防御额伦泰。赴易州换钱回归。途遇贼匪三人行劫。当经拏获高得受一人。解至南石门乡村。反被高三等拴缚等语。情节殊属可疑。特降旨令梁肯堂、即赴易州。会同永硕等、提集案内人证。秉公确审。兹据审明。额伦泰捏报被劫。分别定拟具奏。此案竟系尚阿泰等、失于管束。与额伦泰扶同捏饰。且高得受亦系旗人。乃指为民人。而永硕等听信一面之词。率行具奏。若非谕令梁肯堂前往查办。则始终回护。几至不能审出实情。额伦泰因被高得受误碰。既将高得受石殴多伤。复行缚至村内打闹。及被高三等拴缚。心怀不甘。即以争角细故。捏称抢劫重情。妄行诬陷。情节甚为可恶。防御额伦泰、著革职。发往伊犁。充当苦差。其不能管束、妄行呈报之总管尚阿泰、翼长法保、著革职。于该处被甲效力赎罪。至永硕、绵德、緼布、有统辖之责。平时不能管辖。有事漫无觉察。并著交宗人府。及该部严加议处。余著照所拟分别完结。
○774谕军机大臣等、据孙永清奏、恭城县地方。盘获游僧元采、元贵、二名。起出护身榜文。捏写明时谕旨。大臣衔名。及地藏路引各一纸。据供、路引系安徽青阳县九华山僧人月朗、及在九华山出家之江西赣州僧人道立、给与募化。其榜文系义宁县僧人广盛给钞。一面将元采、元贵、严审定拟。一面飞。咨各省缉拏月朗、道立、广盛、各犯等语。游僧募化。编造榜文路引。辗转传播。最易滋生事端。安徽青阳县僧人月朗、江西赣州僧人道立、俱在九华山出家。捏造路引。妄行传给。均非安分之徒。自应查拏严办。至元采等所携榜文。系义宁县僧人广盛给钞。该犯欲赴江西、湖广、各处募化。其榜文来历。又系湖广僧人洪慧所遗。该犯等妄以护身榜文。互相传播。必须彻底严究。以杜煽惑。著传谕舒常、书麟、特成额、吴垣、一体饬属躧缉务获。严审定拟具奏。
○775己巳。谕军机大臣等、据奎林奏、察哈尔左翼马匹被窃。所有未经就获之哈萨克匪犯。经那旺等先后缉拏。祇有一名尚未弋获。已饬杭和卓缉捕等语。所奏与朕意符合。实属可嘉。嗣后遇有此等事件。当照此办理。著传谕知之。
○776又谕、朕披阅本年秋审黄册内。直隶省王明吉、杀死张柱儿一起。核其情节。王明吉被张柱儿揪住发辫。欲行鸡奸。复詈骂拚命。该犯顿起杀机。将张柱儿连戳立毙。刑部以年□山戊不□相同。拒奸无据。将王明吉问拟情实。但死者与凶犯既年俱二十一□山戊不□。又安知非王明吉图奸张柱儿不遂。致死灭口。复因其已死无据。反诬死者图奸。希图避重就轻。亦未可定。著刑部即行咨提该犯到部。详细讯鞫。务得确情。以成信谳。
○777又谕、昨据柴大纪、差弁赍摺。奏报收成雨水情形。摺内书七月二十五日拜发。今日又有该镇奏到之摺。阅之系自请貤封。而摺内则写七月二十七日。与前摺日期不同。地方遇有紧要事件。虽远隔重洋。亦应随时专差奏报。若止系寻常之件。断无从台湾地方。仆仆差人赍摺者。今所奏乃该镇自请貤封。非关紧要。则其为一次拜发之摺。该镇令差弁分日呈进无疑。因命军机大臣。传询该弁所称。果不出朕所料。总兵为专阃大员。且台湾地处海疆。尤须留心大体。弹压抚绥。方于地方有益。乃柴大纪将一次奏摺。分别书写日期。令差弁分日呈进。如此用心。糊涂取巧。殊属非是。柴大纪。著传谕严行申饬。
○778己卯。谕曰、明兴题、堂邑县张季之妻梁氏。因烺出语亵狎。自缢身死一案。此案审系张季同妻梁氏。赴地拔取高粮。梁氏见刘烺捆缚不坚。令其另换。刘烺复拔秫秸一颗。向梁氏出语亵狎。梁氏疑为有心调戏。含忿不解。旋即投缳殒命。该抚以刘烺本无图奸之心。不过出语亵狎。问拟杖流。向来调奸案件。凡但经调戏。致本妇自尽者。俱问拟绞候。入于情实。然其但以语言调戏。未经手足勾引者。从不予勾也。今刘烺因梁氏令其捆缚高粮。秽言嘲谑。非调戏而何。乃该抚据该犯供称、并非有心图奸。即照出语亵狎之例。定拟流罪。夫语言调戏。与出语亵狎。总不过此等秽亵之谈。有何区别。乃一则问拟绞候。一则问拟杖流。情同罪异。则语言调戏。问拟绞候者。岂不反觉屈抑耶。其应如何酌核定例之处。著该部另行妥议具奏。寻议、嗣后凡妇女因人亵语戏谑。羞忿自尽之案。如系觌面出语相狎。不论有无图奸之心。均照语言调戏。致妇自尽例。拟绞监候。其因他事詈骂。或并未觌面。止与其本夫、及亲属等语言戏狎。致妇自尽者。仍依出语亵狎本例。问拟满流。从之。
○779戊戌。谕军机大臣等、据何裕城查奏南肇道人、示劝符箓一案。称饬委建昌府知府徐镇等。驰往龙虎山查办。该山并无广东查出符箓式样。亦不知南肇道人。并将检出符箓底本。一并呈览等语。此案系广东饶平县盘获。因其示劝符箓上。有江西广信府天师晓谕字样。是以谕令何裕城、查究此项板片。是否系广信府刊刻。曾否传播。乃何裕城、即派员驰赴龙虎山查办。并将该山符箓钞本。一并起出。所办太过。现在张起隆、谅尚未启程。著传谕阿桂、将伊传到。谕以此案、系何裕城不知事体轻重。冒昧查办。与张起隆并无干涉。不必心存畏惧。令其安心回山。并起出符箓原本。一并交还。将此传谕阿桂、并谕何裕城知之。
○780谕军机大臣等、据阿桂等奏、审讯韦驮保之妻汤氏。收藏毒药。给伊姑服食一案。种种情节。殊不可解。看来此案。或竟系汤氏。被伊翁姑、及伊夫抑勒。出于不得已。始终执证伊父。但父子天性。汤氏即听从夫家之言。亦何至忍心、竟陷伊父以谋害人命重罪。现经用刑严讯。又坚不吐实。其中恐另有别情。况据韦驮保呈出药包。试验并非毒药。其包药纸张。又即系韦驮保之第字仿。其为捏饰显然。且汤作新、于韦驮保踹门吵闹后。即令伊子赴城喊告。韦驮保何以迟至数日后。始行具控。看来韦驮保、必系刁恶之徒。与汤作新、必有嫌怨情节。故商同假捏。以图诬卸地步。至凌三、既同韦驮保往汤作新家。踹门寻闹。则其启衅设计之由。凌三自必知情。亦应向伊严加根究。著传谕阿桂等。虚衷体察。加意研鞫。迅将案内疑窦。逐一讯明。务得实情。速行定拟具奏。
○781壬子。谕军机大臣等、据书麟奏、太湖县唐家山地方。乡民掘挖蕨根。见土内杂有黑米。磨粉搀和好米煮食。颇可充饥。民人闻风踵至刨挖等语。此项刨出黑米。或系从前窖藏之物。但唐家山地方。并无民人居住。或竟系天地生出。以济民食。亦未可定。该处既有此自然之利。为数较多。恐远近居民。闻风刨挖。以致攘夺纷争。亦所不免。现在虽有该县驻彼弹压。但必须妥协管束。俾小民既得藉资贫乏。仍不致忿争生事。方为妥善。著传谕该抚、饬属加意弹压。勿令滋生事端。并查明该处民人刨挖时。有无争竞滋事之处。据实覆奏。寻奏、太湖县唐家山乡民掘出黑米。自正月十二、至二十七日。共获一千数百余石。时该县在彼弹压。民无攘竞。嗣因仅存杂土零粒。即已无人挖掘。得旨、览。
○782又谕、前据步军统领衙门奏、山东民人李友梅、呈控伊母、在王鹏家身死不明一案。因派琅玕前往、秉公查审。该侍郎于本月初三日。自京起程。迄今几及一月。东省距京不远。何以尚未见具奏。即或因案涉疑似。遽难定拟。亦应将现在审讯大概情形。先行奏闻。著传谕该侍郎。将此案秉公研鞫。迅速具奏。
