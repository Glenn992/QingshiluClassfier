○201广东布政使史奕昂奏、粤东塘汛。旧制烟墩、砌以碎石土砖。望楼、用木建造。嗣经原任藩司石柱、令俱改换青砖。日久风雨飘淋。仍易坍损。徒滋糜费。请仍遵旧制。得旨、石柱原不晓事。如汝所议行。
○202又谕曰、吴嗣爵题岁报河道钱粮一疏。尚系乾隆三十七年分、动支收存之数。办理太迟。河道钱粮等项例应按年造报。原欲周知一岁河道工程之多寡钜细。以凭核实稽查。即云俟各司道陆续造送。查核需时。则三十七年之案。亦应在三十九年正月出本断无查办不及之理。今乃迟至四十年冬间具题中间几阅三载。实属迟延。吴嗣爵著交部议处。嗣后河工岁报钱粮俱著次年全数查明。于第三年正月间开印后具题。如有逾期该部即查明参奏。
○203谕军机大臣等、据秀林等奏、阿奇木伯克公品级迈玛第敏、恳请明年来京。叩祝万寿等语。迈玛第敏、诚心恳请。又系噶岱默特之孙。著照所请。与明年年班伯克等、一同起程前来。近日伊斯堪达尔、额尔德锡尔等、俱准来京。其别城伯克闻之。亦必有告请来京者。但伊等来后。又须派人署缺。各处办事。不可无人。著传谕驻劄回疆各城办事大臣。众伯克内、伊祖父有类噶岱默特、鄂对之从前出力。朕曾施恩者。其子孙若恳请来京。即行具奏。其寻常伯克。概行驳回。
○204升任西宁办事大臣贡楚克扎布奏、堵截贼番出力各员。都司邵能等下部议叙。赏通丁罗成印顶带。
○205达赖喇嘛自代噶起程归国。命固山贝子吴达海饯之。
○206升河标中军副将王应统、为河南河北总兵官。
○207镇国将军释迦保缘事革退。以其子忠福照例袭为三等辅国将军。
○208河南巡抚硕色奏报、劝民种树育蚕情形。得旨、览奏欣悦。诸事应如此留心。尤应以实也。
○209河东河道总督张师载奏、杨桥漫口。现随同刘统勋等、驻工催筑。其杨桥以下。南北两岸各漫口。当此黄河将归故道之时。急宜赶筑以资拦截。已饬属分限办理。得旨、杨桥不悉无人。汝竟宜急赴下游两岸。督办各工。仍与刘统勋等、声息相通。以期全善无虞。勉之
○210吏部议覆、盛京将军弘晌奏称、请将失察流民私行渡海之奉天、山东、沿海州县。及巡查各员。严行议处。嗣后如有失察流民。私行渡海。别经发觉者。照台湾流寓民人眷属偷渡例。将沿海州县、及巡查文职官。失察一名至十名者、罚俸一年。十名以上、降一级留任。二十名以上、降一级调用。至武职巡哨洋面。均有稽查之责。如有失察。亦照此例。按其偷渡名数。分别议处。其守口武弁。遇有疎纵。即照盘查不实例、降二级调用。从之。
○211又谕、前以黎＜⿰亻冋＞曾经臣事黎氏。不以盛衰为去就心迹尚可矜原节次降旨、令福、康安平心询问其来意如何。并著将黎＜⿰亻冋＞等四人。派员送京。另行酌量办理。复令孙士毅、将黎＜⿰亻冋＞果否言过其实。详晰具奏。今据孙士毅覆奏、黎＜⿰亻冋＞始以虚词耸听。继复藉病推辞。假公报怨。居心实为险诈。近见阮光平归顺天朝。抚有安南全境。无处逃匿穷蹙内投。藉称系怀故主假托忠义之名。希冀天朝为之别图举事。其意以黎维祁柔懦无能。若一旦复国。不过视为缀旒。彼得逞其私谋。以成已事。故于福康安前。不得不盛称安南黎氏旧臣义士。情愿效力复仇。谅山江北等处。有兵三四万屯聚。张大其词。构衅滋事。其狡狯伎俩。尤不可问。福康安、孙永清、接奉前次谕旨后。自必即派委妥员。解送进京。现又令军机大臣、劄谕该委员、沿途小心管押。迅速送京。
○212升四川道监察御史秦世桢、为大理寺寺丞。河南道监察御史张中元、为光禄寺少卿。鸿胪寺少卿王纲肃、为鸿胪寺卿。
○213壬辰诸王贝勒贝子公大学士九卿文武诸臣及生监小民等以皇上五十万寿、请上尊号。得上□日、朕即位四十余年、未尝一刻不以民生休戚为念、远迩安宁为本。虽或庆云景星、嘉禾瑞草、天书麟凤之奇、总无关于黔黎、亦无系于朕心。侈言祥瑞、贻讥史册。朕以实心为民、天视天听、视乎民生、后人自有公论。若夸耀功德、取一时之虚名、大非朕意、不必数陈。诸王大臣等、再三奏请。终不允
○214闽浙总督衔专管福建事务郝玉麟奏、擒剿台湾逆番情形。并称生番犷野难驯。从前归化之社。每有行凶、扰害地方不行执法。恐熟番效尤。逐加惩治。又虑抗拒生事。且一经归化。汉人得以出入。犯法之徒。走匿其地。捕获较难。嗣后各社生番。似应听其自便。严饬通事等。不必诱其来归。至启日后衅端。庶于海疆有裨。得旨。是极。当如是办理者。
○215谕、朕阅四译馆所存外裔番字诸书。虽分类音译名物。朕所识者。西番一种。已不无讹缺。因思象胥鞮译。职在周官。輶轩问奇。载于汉史。我朝声教四讫。文轨大同。既有成编。宜广为搜辑。加之核正悉准重考西番书例、分门别类。汇为全书。所有西天及西洋各书。于咸安宫就近查办。其暹罗、百夷、缅甸、八百、回回、高昌等书。著交与该国附近省分之督抚。令其采集补正。此外如海外诸夷、并苗疆等处。有各成书体者。一并访录。亦照西番体例。将字音与字义、用汉文注于本字之下。缮写进呈。交馆勘校。以昭同文盛治。著傅恒、陈大受、那延泰、总理其事。
○216御史毛永燮奏、直属拨米充裕。赈恤外应兼平粜。向例地方官。于赴籴者限以升斗祇许零籴乃狡狯行户。诱无赖穷民给零值令籴籴得仍入行铺。以图倍利。且有串通经手胥役朦混官司者。请敕直隶督臣。饬地方官于平粜时查有行户影射收买者。照例治罪。胥吏串通。并严惩。得旨、著照所请速行
○217辛丑。谕、各帮重运漕船。如遇御舟经过时。止须按次停泊岸旁。毋庸令其先期引避。
○218壬戌。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼
○219癸酉。谕军机大臣等、兴奎等奏筹议西宁善后事宜五条。所议多有可行。惟严谕各寺喇嘛不准滥与番子念经一条。于理不通。番族赋性愚顽。幸赖其敬重喇嘛。尚可劝令为善。即如此次沙卜浪滋事之初。喇嘛诺尔布即曾再四劝谕、以官兵到时不可抗拒。并因其不肯受劝。即欲另住焚修。该贼番果心存畏惧。仍向该喇嘛跪地哀求。欲其保救。经该喇嘛等带同前赴大营、顶经罚誓。是其信服有素。正可藉以化导冥顽。若如兴奎等所议。岂不阻其向善之心。而坚其为恶之念。且所称如该喇嘛等希图布施。不分黑白。滥与念经。一经查出。并将喇嘛严办。如此则将来设有滋事之人。讯出喇嘛曾与念经。并须将各寺喇嘛纷纷查办。尤多窒碍。此一条毋庸置议。又黄河北岸派兵驻守、并换班巡查一节。自应如此办理。惟摺内未提及青海蒙古派兵随同防守。尚未周到。应传谕蒙古等、以此时剿办贼番。大局已定。所有一切边界、本当交尔等自行防守。今天朝以尔等积弱之余。加恩卫护。特派兵六百名。加给口粮。在彼严密巡查。尔等岂有转不派兵自卫之理。即尔等所派兵数、不能有六百名之多。亦当酌派二三百名。随同防守。庶为得体。又严禁通事人等不许私入番地一条。所议甚是。汉人私入番地来往勾结。不但诓骗赀财牲畜。致启番众劫夺之渐。甚且透漏内地消息。指示内地路径。其酿恶不可胜言。嗣后非但通事人等不准私入番地。即内地民人、凡有通晓番语者、私自潜往。即系汉奸。亦当普行禁止。以杜勾结。又清查蒙古户口一条。蒙古东西散处。往往逃入番族。自当查明户口清册。送存青海衙门。以便查核。至摺内称近来蒙古竟有穿戴番子衣帽毫无区别者。尤为可恨。蒙古服色。循用已久。今竟穿戴番子衣帽。即属忘本。不但彼此混淆。且遇有番子抢掠等事。无从辨别。所关非细。著严谕蒙古王公等查拏严办。不可姑息。其循贵两厅同知、不拘用旗汉人员以资治理一条。均如所议行。又另摺称河北蒙古二十五旗、逃避番贼、有住居日月山卡内者、有逃至丹噶尔汛内者、现派总兵九十驱逐等语。所办殊未妥协。蒙古臣服已久。近年为番族所迫。逃入内地。今官兵剿定贼番之后。惟当向其劝谕、以贼番业经畏惧天威。不敢再有侵犯。尔等尽可自回原住地方。照常游牧。不必在此躲避。该蒙古等自亦情愿彻回。不致久占。或再设立鄂博。明立地界。并严谕民人蒙古番子、各守禁限。毋许搀杂。自不致再有彼此侵轶之事。可期边圉永臻宁谧。将此谕令知之。
○220癸未。致仕太子太保都察院左都御史房可壮卒。
○221谕领侍卫内大臣和硕额驸尚之隆等、时值雨水连绵、扈从人等、俱令于高阜安劄。不可居于卑下之地
○222顺天府府尹陈守创奏、禁止烧锅。惟有平其价值。以杜造酒之源。严其流通。以塞行酒之路。则市侩之为利无多。本地之消售有限。而酿者不禁自少矣。得旨。原议之王大臣议奏。
○223旌表守正捐躯之河南舞阳县民韩成文妻贾氏。
○224湖广总督爱必达奏、会同将军德敏勘荆州八旗马厂地。界址井然。惟正黄旗厂内。月牙湖熟田百余亩。在厂心有碍牧放应令归旗。拨厂旁荒地给民垦种。仍间半里筑一土墩立界责令理事同知并地方官查察。再各厂内湖地。虽系民管业仅产芦草请嗣后每年二三两月令旗牧马余听民刈芦毋许滋事。得旨如所议行
○225又谕曰、于敏中既赏戴花翎。并赏黄褂。伊现系大学士。且与大学士舒赫德、尚书公福隆安同列紫光阁功臣画像。三人翎帽。自应画一。于敏中、著加恩赏戴双眼翎
○226谕军机大臣等、据苏凌阿等奏、山东武城地方。河道水浅。续到南粮各帮。自须起剥。随饬杨村通判。将东省拨船发回等语。山东拨船。系豫备东省起剥之用。原不应久留直省。昨据长麟奏请委员押回。已降旨令苏凌阿、迅速将此项拨船。全行发回。并著梁肯堂飞咨沿途督催、前赴拨次。而苏凌阿等之摺。适于本日递到。自系闻知长麟欲行奏闻。始为此奏。著传谕该侍郎等、仍遵前旨。派委妥员。迅速押回。以资拨运。毋得稍有迟误。
○227丁巳。以和阗帮办大臣庆长为正黄旗汉军副都统。调正黄旗汉军副都统双喜、为密云副都统。
○228降补山西右布政使于时跃、为湖广按察使司副使、驿传道。升莒州知州陈全国、为湖广按察使司佥事、湖北道。
○229戊午。谕四川陕西总督觉罗华显、陕西巡抚鄂海、甘肃巡抚齐世武等、朕抚有区夏、思臻上理、期于举世乂安、宵旰勤劳、未尝少释而秦省为天下要地、时廑朕怀。曩者连岁荒旱、所司未经奏报、朕访闻得实、即多方筹画、运米拯救。一由襄阳运至商州一命河臣由黄河运至潼关、一由湖滩河朔运至渭河、一由甘肃运至西安、分行赈济。蠲正赋、免夙逋、安集流离、秦民始得少苏。自康熙三十二年、遣皇长子允禔、致祭华山以来、雨旸时若、年谷丰登、闾阎稍有起色。但秦省关系最重、且不通水运、抚绥尤宜加意。故不惮隆冬、跋履风霜、远临兹土。见百姓欢迎载道、且知今岁有秋、地方文武官吏、更能恪勤奉职、满汉军士、亦皆训练有方、朕心甚悦。凡巡幸所至、必大沛恩膏。今将陕西巡抚、及甘肃巡抚、所属地方、康熙四十二年以前、各项积欠银米草豆钱粮、尽行蠲免。俟四十三年、直隶各省、咸获丰稔、当将秦省四十四年正供、亦行免徵。该督抚即通行晓谕、俾穷乡僻壤小民、均沾实惠。倘有不肖有司、希图侵蚀、以致泽不下究、该督抚严加访察、据实指参、以副朕爱养黎元之至意。尔等即遵谕行。
○230遣官祭福陵、昭陵、昭西陵、孝陵、孝东陵、景陵、泰陵。
○231山西巡抚阿里衮奏。臣兄讷亲、退缩乖张。负恩深重。臣请自备鞍马。随同经略大学士傅恒、前往军营。为士卒先。以补兄罪。得旨。更有何颜为此奏耶。但父子之罪。尚不相及。何况兄弟乎。此番处分。实出意料之外。竟如鬼使神差。朕既用自愧。亦复怜彼。而不肯为姑息优容之举者。则以天理人情国法王章之所在。不敢容其私焉。不妨将此旨与汝兄看也。
○232兵部议准。山西巡抚鄂弼奏称、晋省巡检。原设弓兵。经布政使宋邦绥奏请概以十名为额。查各属巡检。仅司一隅缉捕者。四十三员。俱增减如数。惟解州盐池。长乐。安邑县圣惠三司巡检。专管盐池。巡查透漏。为地较广。应酌设弓兵二十名差遣。从之
○233刑部奏、审明骁骑校和绷额家人赶生、与民人斗殴、致伤觉罗木隆武。按律问拟杖徒、折枷鞭责。得旨、此案赶生误伤觉罗木隆武。刑部照殴伤宗室觉罗律拟议。未为允协。赶生因与李崇斌斗殴。用碗向掷。以致误伤觉罗木隆武额角。与实殴宗室觉罗者不同。止应照家奴殴凡人律问拟。著该部另行定拟具奏。至木隆武、身系觉罗。乃不顾颜面。与旗下家奴、同赴酒肆沽饮。复往茶馆生事。实属不堪。木隆武、著革退护军。削去觉罗籍档。交宗人府、重责八十板。发往盛京、交该将军、严加管束。以示惩儆。
○234又谕、据勒保奏、土尔扈特、和硕特等、及各城回子伯克。今岁因叩祝万寿。前来人数较多。凡土尔扈特等仍由宁夏沿边一路行走以避内地暑热各回疆伯克等、俱由兰州西安大路遄行。以免壅滞。一俟进关后。饬令道员副将护送趱行等语土尔扈特、及各回城伯克等、计四月二十进关后距七月初十以前尚有八十日尽可从容前来与宴。不至迟滞至土尔扈特、和硕特等、恐有未曾出痘之人自应照例由宁夏沿边一路届期赶至热河。其各回城伯克。倘途次不能趱行即赶至京师尚不误筵宴之期不至热河。亦无不可总不必过于催迫又另片奏称、土尔扈特汗策凌纳木扎勒、亲来祝厘一切应付。应量加丰裕于经过地方。有镇道驻劄处均筵宴一次等语。策凌纳木扎勒、虽系汗号。与内外各扎萨克蒙古汗王何异非如安南国王、亲自初来瞻觐者可比。若于经过地方俱行宴赉。不特徒滋繁费。亦且无此体制该督所请殊不可必将此谕令知之。
○235加赈甘肃皋兰、靖远、安定、泾、平番、五州县、被旱灾民。贷河、金、镇原、宁远、西和、崇信、六州县、贫民耔种口粮。
○236以故一等精奇尼哈番左梦庚兄之孙左原荫二等阿达哈哈番阿哈硕塞弟之子雅尔泰、三等阿达哈哈番于自成子登云、王兴国弟定国、拜他喇布勒哈番兼一拖沙喇哈番布达理子佛多和、拖沙喇哈番常国安子常洪祖、各袭职。
○237提督张云翼及松江文武官员绅衿军民、叩吁皇上垂念舆情再留数日得上□日路途既远时亦渐热。因轸念尔等、故今日不即启行明日必行勿得再奏。
○238添建山西大同镇标。中营守备、保德营都司、衙署。从巡抚觉罗石麟请也。
○239谕曰。经略大学士傅恒、奉命前赴军营。征途遥远。冲寒遄发。计每日程站。远者竟至二百五六十里。卯初就道。戌亥方得解鞍。且途次日有朕颁发谕旨、商办机务。又须逐一筹画陈奏。如此迅速。如此勤劳。而所奏事件。无不精详妥协。其经过地方。吏治民瘼。事事留心体察。据实敷陈。自非经略大学士、秉性忠诚。心同金石。才猷敏练。识力优裕。安能如此。国家任用大臣。若人人似此公忠体国。不辞劳瘁。方无忝股肱心膂之寄。朕于经略大学士此次之奋往急公。实为欣慰。亦实为不忍。足见人自不同。有负恩者。即有知恩者。而朕赏罚公当。究未大误也。著传谕中外臣工知之。
○240谕军机大臣等、今日行次涿州。甘霖沾足。雨势甚为溥遍。前过山东。泰安一带。土脉微觉乾燥。农田尚需雨泽。著询问阿尔泰。数日以来。东省各属。曾否得有透雨。速行查明奏闻。以慰廑念
○241旌表守正被戕湖南零陵县民卿尚韬妻李氏。守正捐躯河南鹿邑县民刘贵成女刘氏。
○242开采四川马边厅属铜大、雷波厅属分水岭二处铜厂。从调任总督孙士毅请也。
○243以故喀尔喀车臣汗扎萨克辅国公衮布扎布子僧格多尔济、袭爵。
○244先是、吏科给事中林起龙、劾奏总河杨方兴、误国殃民。工部尚书刘昌、庇奸欺君诸款。起龙自立供状。指实甚确。事下诸王大臣鞫讯。及令杨方兴、刘昌、来京质对。皆不实。有上□日、林起龙自立供状。诬人死罪。虚诳罔上。殊属可恶。命从重议处。至是、和硕郑亲王济尔哈朗等议、林起龙、应杖一百。流三千里。加役三年。上宥起龙罪、著降三级调用。杨方兴、刘昌、照旧供职。
○245予故保和殿大学士兼刑部尚书吴琠祭葬。谥文端。
○246工部等部会议、署湖广总督史贻直等条奏、洞庭湖舵杆洲石台工程、善后事宜。一、台之北面。宜增筑护堤。以缓水势。一、存剩帑银。宜交商生息。以资岁修。一、岁修石料。宜豫为贮备。一、每年岁修、宜委岳州府同知、就近经管。仍令岳常澧道稽查。一、舵杆洲等处。宜添设救生船只。均应如该督所请办理。从之。
○247谕军机大臣等、据湖广总督新柱奏称、荆门州属之沙洋大堤。武昌省城金沙洲江堤。廖家洼挽月堤等工。俱应如式赶修。其民修诸堤。亦劝谕业民量议抢修之费。存公备用。并出借谷石。令其速为抢修。于秋成还项等语。楚省向称泽国。所赖堤防捍御。自当及时修筑。但向来地方官、往往借修抢之名。冒销肥橐者不少。著传谕该督新柱、留心督察。务令工归实用。毋任虚糜侵冒。再年来各省轮免正供。偏灾时须赈恤。加之金川军务。支费浩繁。今虽凯旋。而经费未为充裕。前经传谕各督抚、该地方工程。非必不可缓者。俟一二年后。再行奏请。此旨新柱尚未接到。今所奏各堤工。亦应令其再加酌量。如必资保护。不容稍缓者。亦应令承修各官、加意料理。务俾实济。其民修之堤。一经冲决。既艰窘无力抢护。多有任其淹没。晚禾不能补种。益觉拮据。新柱所奏、劝谕业民量议抢修之费。存公备用。量借谷石。帮补食用。俾速为抢修。以便补种晚禾。尚属有益。惟应督令地方官斟酌妥办。毋令稍有勉强贻累、可也。
○248丁丑。以翰林院侍读学士秦大士。为福建乡试正考官。御史毛辉祖。为副考官。翰林院侍读钱大昕、为湖南乡试正考官。修撰王杰、为副考官。编修积善、为四川乡试正考官。御史丁田树、为副考官。御史王懿德、为广东乡试正考官。编修汪新、为副考官。编修童凤三、为广西乡试正考官。刑部主事王士棻。为副考官
○249又谕、此次平定金川。所有各省绿营调往马步兵丁。其借支行＜⿳衷-中壮＞银两。应于回营后、扣饷还项。因伊等俱曾效力行间。业于恩诏内。展限三年分扣。今复念该兵等、应扣之项较多。若于三年内扣完。恐月饷所存无几。不足以资养赡。著再加恩。照从前平定伊犁回部之例。分作十年坐扣。以示体恤。
○250丙辰。遣官祭黑龙潭昭灵沛泽龙王之神。玉泉山惠济慈佑龙王之神。
○251乙亥。旌表守正捐躯直隶清河县民栾士义妹栾氏。
○252谕礼部。朕惟人臣事君、勿欺为本。近来进呈登科录、及乡会殿试等卷、率多隐匿年□山戊不□。以老为壮。以壮为少。甚至染薙发鬓。饰貌美观。国家开科取士、本求贤良。进身之始、即为虚伪。将来行事可知。更有相沿陋习、轻联同宗。远托华胄。异姓亲属、混列刊布。俱违正道。朝廷用人、量材授任。岂论年齿家世乎。今科进士登科录、及以后各试卷、务要据实供写。其余陋风、悉行改正。毋负朕崇诚信、重廉耻至意。
○253福建巡抚李斯义疏报台湾凤山诸罗三县旱灾上谕大学士等曰、台湾地方洼下一遇亢旱、即至歉收著将台湾等三县粮米全行蠲免朕莅政四十余年留心诸务、无所不悉。见洼下之地、旱则不收水亦鲜获。不若蒙古田土高而且腴、雨雪常调、无荒歉之年。更兼土洁泉甘、诚佳壤也
○254署天津镇总兵官黄廷桂奏、直隶赈济情形。得旨、知道了。北省盗风颇炽。何云减少耶。
○255以湖北巡抚彭树葵、为仓场总督。调江西巡抚唐绥祖、为湖北巡抚。以甘肃布政使阿思哈、为江西巡抚。起原任浙江布政使张若震、为甘肃布政使。原任仓场总督张师载、仍以原衔协办江南河务。
○256谕、前降旨将八旗官员所有应扣应罚俸银等项。俱已加恩展扣。俾得按数全支。第念领俸之期。应在八月初旬。为时尚早。再著加恩。令将应支本年秋季俸银俸米。均改于七月十五日起。即行支放。所有满汉大臣官员俸给。俱一体早放。以资接济。该部遵谕速行
○257辛丑。饬禁各省贡献。谕、向来各省督抚、例进方物。如云南、云产石。福建、柑橘荔枝之类。随所产陈献。仍不外乎任土作贡之义。乃阅时既久。督抚等踵事增华。即有购觅古玩充贡者。其始因恭逢皇太后七旬、八旬、万寿大庆。及朕六旬万寿。各督抚备物以申忱悃。尚非过分。伊等遂习焉不察。于每岁万寿、年节、亦一例呈进。朕因其既已远致。不得不量收数种。以联上下之情。其实内府所藏古器珍玩。何物不有。岂藉外间贡物以为观美。且伊等进到者。仍充宴赉分颁之用。今积久愈多。又岂宜复令日渐增益乎。朕简任封疆大臣。委以地方政务。惟视奉职程其殿最。岂因进贡衡其短长。即如总督中。惟高晋、不令属员代办。而伊所进贡品。亦不及他省。众所共知。朕因其平日实心办事。不愧封疆之寄。特加恩用为大学士。恩眷独优。亦众所共知者。不更可晓然于朕意之所在乎。乃伊等不能善体朕意。专以此为夸多斗靡。甚无谓也。况古玩非布帛菽粟可比。饥不可食。寒不可衣。本非贵重之物。而一经各省购觅。市侩即从而高价居奇。其间自行售办者。固亦有之。而令属员代备者。恐或不免。并有以多报少。略领价值。以为逢迎结纳之具。此于吏治大有关系。不可不防其渐。至在京臣工。如王、公、及头品大臣。前因圣母、及朕躬大万寿。准其呈进庆祝贡品。今亦每年踵以为常。相率效尤。实所不取。且每逢庆节之前。反觉繁冗可憎。又何益乎。至藩司、尤系不应进贡之人。近亦有于陛见时、面为陈恳者。朕因业已加恩擢用。难以概行屏却。遂亦许其呈进略观。量存一二。究属非体。又如内廷翰林、于年节书写诗册、诗扇、及春帖子、恭进。分所应然。又何必以购及古玩为事耶。至近日人情渐趋于华。殊失淳朴之意。昨偶阅能学鹏家入官物件、内有珠绣蟒袍。此必伊任巡抚时所办。或备而未进。或进而未收。俱未可定。此等费工价而不适于用。朕甚鄙之。因即以赏人。并未留御。犹忆皇考时。怡贤亲王、曾进珠绣黄褥。当即饬训。并谕其过当。朕遵守家法。宫中服御。从不用及珠绣。又如象牙织簟。工巧近俗。又不平滑便用。远不及寻常茵席之安适。因亦摈而不用。久有旨勿许再进。即此亦可知朕之好尚矣。嗣后各省督、抚、除土贡外。毋得复有进献。在京王、公、头品大臣、及内廷翰林等。亦当一体遵照。并将此通谕知之。
○258丙申。谕、据彭元瑞等奏、考试各省拔贡。直隶省东秋六号一卷。诗句平仄讹错甚多。又脱写二字。难以句读。应请将该生斥革等语。因令军机大臣拆阅弥封。系宣化府延庆乡学、选拔增生杨廷抡。即将该生考取拔贡原卷。并总督学政会考试卷。详加核对。文理亦属平常。诗句兼有拗字拔贡定例。如本学实无可拔之人。原应宁缺无滥。今似此滥膺选录。何以杜幸进而拔真才。杨廷抡、著全行斥革。仍准其原名应试。所有原考之顺天学政金士松、及覆考之总督刘峨、俱著交部照例议处。
○259以三等侍卫阿尔塔锡第、为吐鲁番领队大臣。
○260癸卯。谕礼部。奉圣母皇太后谕。定南武壮王女孔氏、忠勋嫡裔。淑顺端庄。堪翊壸范。宜立为东宫皇妃。尔部即照例备办仪物、候上□日行册封礼。
○261癸巳。谕吏部尚书温达、朕因吏部事务紧要故特简任尔。凡铨选皆有定例。尔但当遵例而行至于掣签时、递呈驳查。或作单月、或作双月俱多情弊。如果有不平之处宜先期递呈、临期方递呈者、安保无情弊乎。尔宜留意。
○262又奏。楚省积贮事宜。得旨。好。俟德沛到任后。再行细酌。应具题时具题。
○263己未。谕、朕此次木兰围场。著果亲王、大阿哥、三阿哥、四阿哥、随朕前往。
○264军机大臣等议覆、都统巴尔品奏称察哈尔镶黄旗右翼四旗副总管。及捕盗官不晓清文蒙古语者甚多有名无实。应请出缺裁减。再命盗案件。俱由都统衙门汇办。请两翼各设笔帖式一员副都统衙门各设一员。均应如所奏。从之。
○265以署理刑部侍郎德福、为镶蓝旗蒙古副都统。
○266是月。署浙江布政使按察使归景照奏、收漕最易滋弊。虽繁立科条。而奉行不力。仍属有名无实。惟在各上司洁已奉公。认真督察。批、此说得之。实力勉为之。又奏、今拟于收漕时。由藩司详请、派隔属贤能道府。分赴各处督察。并于丞倅州县中、择其诚实廉干者。派往协同监收。倘查出弊端。据实禀揭得旨、好。一切勉为之。
○267顺天府以宗室乡试中额请。得旨、取中七名。
○268辛酉。上召御史周季琬、及庶吉士改授科道各官至内院面谕曰。国家设立科道、欲其直言得失。非可徇情行私也。前周季琬裁汰冗员一疏、显属徇情。但念未经诫谕且系新用、姑从宽宥。若再如此、决不轻恕。尔等科道各官、皆朕所灼知任用者。如负朕任用。仍踵旧习、徇情行私。岂朕简拔尔等之意乎。所行者是、必不次擢用。所行者非、即加等重处。尔等识之。毋忘朕命。诸臣奏曰。敢不谨遵谕上□日。但臣等庸劣、奏章中过误不能预科。此后唯凛遵上谕而已。
○269甲寅。赐朝正外藩、乌朱穆秦、翁牛特、蒿齐忒、鄂尔多斯、喀喇沁、毛明安、巴林、喀尔喀、科尔沁、王、贝勒、贝子、公、额驸、台吉、及内大臣、大学士、侍卫等宴。
○270满洲繙译乡试。以大学士福敏、为正考官。通政司参议马璘、为副考官。蒙古繙译乡试。以理藩院尚书僧格为考官。
○271乙未。谕、嗣后兵部引见人员。只须本日具奏。毋庸先期奏请日子。
○272军机大臣等奏、内阁所藏宝谱一卷奉旨照满汉合璧修造。皇史宬。盛京。亦令照式办理。查盛京藏贮十宝。其玺谱序文。亦止有汉文。如仍兼用清文。应复行用宝。始可修造。请派内务底官员。携带纸张前往。会同该将军。监看用宝。得旨、盛京所藏宝谱。及将军印谱。均令查取前来
○273谕、朕从前原欲于皇孙内。遣派一人。恭赴泰陵承祀。因仰体皇太后高年。以孙曾绕膝为乐。圣意不欲令其远离。是以未经办及。今遭大行皇太后大事。现在敬办泰东陵工程。即日山陵礼成。著封绵德为镇国公。前往泰陵、泰东陵、侍奉。贝子弘昽、著即回京。所有弘昽住宅。原系官为建造。应即给与绵德居住。绵德系朕长孙。兹令其祇奉皇考皇妣陵寝。于理为宜。至伊昨岁曾获罪愆。因将伊王爵、令绵恩承袭。今赏伊公爵。仍系推圣母慈爱之心。伊务宜倍加敬慎。承受恩泽。毋负朕教育成全至意。
○274谕军机大臣曰、窦光鼐奏、考试衢州金华府、查办夹带顶替各案。又据提调官访拏东阳县文童卢澄、胡梦泰、觅人代倩一案。现在严讯分别治罪等语。提调官专司稽察文场弊窦。该员访拏代倩案犯。尚属留心。著传谕福崧、即行查明提调系属何人。开送职名。交部议叙。以示鼓励。
○275遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。裕陵。
○276旌表节妇湖广黄陂县举人周若衡妻万氏。生员侯希契妻王氏周若峋妻邓氏。周综絅妻黄氏。襄阳县民邓凌衡妻刘氏。胡宗奇妻邓氏。左史胡妻朱氏。各给银建坊如例。
○277庚辰工。部议覆江南江西总督邵穆布疏言臣等遵上□日亲勘各属水道如苏州府太仓州常熟县为通江入海要道应建闸启闭以资蓄洩灌溉田畴其刘河等旧闸亦各损坏理应修葺常州府武进县镇江府丹阳丹徒两县共计旧闸六座年久坍圯均当修葺至苏松常镇四府属各支河小港关系水利处率皆淤浅宜逐一疏浚共计修建闸座并挑浚河工需银一十七万八千九百余两应如所题从之。
○278户部议覆、御史朱凤英奏、请于正阳门外东西。复设两厂平粜。查平粜十厂。六居城内。四居城外。前因乡民拥挤。奏请将城内六厂。移于城外。但城内居民。赴城外买米。仍不免拥挤之虞。请于城内再设厂座。则城外各厂。得以专济乡民。查宣武崇文门外。原有米厂。应复行设立。至永定德胜二门、适中地方。亦复开设一厂。令顺天府府尹。委员经管。并令都察院、每厂派御史一员监粜。得旨、依议速行
○279又谕。据黄廷桂奏称、上下两江。官政因循。积成疲玩。一切钦命题覆、题销、承查、承追、承变、等件。任意推延。多有至五六年。及十余年之久。而仍束置高阁。漫不办理者。若非彻底查办。终难使尘案一清等语。从前尹继善在两江总督任内、历年最久。所司何事。乃一任推诿迟延。案件尘积。全无振作。至于如此。明系该督于一切政务。并未实心整顿。不过粉饰外观。敷衍了事。苟且塞责。其于属员怠玩锢习。毫无觉察。以博取官吏之欢心。是以诸务颓废。相习成风。尹继善实职其咎。更无可贷。如谓黄廷桂所奏、不免于溪刻过甚。则黄廷桂另摺内所称、岳钟琪奏请、将文英营都司、改属南安营参将管辖一案。系乾隆十二年。朕批令尹继善酌办者。尹继善竟未查奏。今始据黄廷桂奏覆。此非其每事耽延之明验耶。姑念事在已往。免其深究。但伊现任总督。陕甘二省。虽较两江稍简。而边疆要地。关系綦重。非两江尚属内地可比。如再蹈故辙。阘冗因循。将来一经查出。其罪益不可逭。可传谕严行申饬。并将黄廷桂原摺二件抄寄。令其阅看。
○280遣官祭永陵、福陵、昭陵、昭西陵、孝陵、孝东陵、景陵、泰陵
○281吏部议覆、镶黄旗满洲都统参奏、安徽霍邱县知县琨玉。赴任逗留。迟逾三月。应照例革职。伊父萨郎阿。有心徇隐。降三级调用。失察之佐领那当阿等。分别罚俸。并请嗣后外任文武旗员来京。俱由各部院衙门。将该员来京缘由。并回任给照日期。咨明本旗。以凭查催。应如所请。得旨、琨玉已于另案降旨革职。伊所犯系外任之事。伊父萨郎阿、无由得知。其不催令伊子赴任。尚在情理之内。萨郎阿、著改为罚俸一年。免其降调。至该管佐领那当阿等。虽有失察之咎。但外任文武旗员来京。向不知照本旗。琨玉逗留情事。无凭查核。著加恩免其议处。余依议。
○282戊午。谕曰、詹事府詹事马启泰、前次升用正詹。系由吏部进本。开列应升。照例补授。兹该员于本日带领考试之翰詹等官引见。朕看其人甚平常。年已衰迈。若此次一体与试。谅必列置下等。马启泰著降一级用。出缺、以为考中一等者之升阶。
○283又谕、吴熊光于＜⿰口英＞咭唎夷船擅入澳门。并不亲身前往设法驱逐。业经照部议革职。因思阳春身任将军。职居总督之前。遇有海疆要务。本应具奏。况前据吴熊光奏称、该将军挑派满营官兵。豫备调遣。何以并无一字奏及。孙玉庭以巡抚大员。于吴熊光办理软弱错谬之处。未能据实参劾。转以支饰空言、随同列衔具奏。皆有应得之咎。阳春、孙玉庭、均著交部议处。
○284遣官祭内大臣二等阿思哈尼哈番俄齐尔。谥勤恪。立碑
○285江南江西总督噶礼疏参、江苏巡抚张伯行、诬臣私卖举人得银五十万两、乞赐对质。得上□日、张伯行著解任。此事著张鹏翮会同总漕赫寿、确审具奏。江苏巡抚印务、著浙江巡抚王度昭署理。
○286四川巡抚硕色奏、川省牛疫。请酌借仓谷。为买牛之需。得旨、知道了。牛疫之灾。川省每有。当思何以消弭方好。
○287又奏、遵查参革宁夏道阿炳安、侵冒城工一案。缘宁夏、凉州、庄浪、三处城工。共原估续估银一百二十六万五千五百余两。除未经动用银二十五万六千四百余两外。实在节省银四十万六千余两。虽三处城工。俱非阿炳安原估。而一切工程。勒令匠夫并日赶办。又克扣脚价。科派里民。巧取节省之名。阴为自私之计。皆出之阿炳安一人。内庄浪城工。虽系榆葭道王凝分办。亦系阿炳安主持。今阿炳安业经参革病故。所有三处城工损裂之处。一并著落伊弟纳英阿修补。其工价即在阿炳安家产变价余剩银内支给。得旨。览奏俱悉。又批。此节不无所谓并案罪归一人之意乎。
○288又谕曰、开泰奏、达州知州郎炳之子郎世琳。请改归民籍一摺。办理甚为舛谬。向来汉军有愿入民籍者。原属例所准行。郎世琳。果于该旗末催回旗之前。自行呈请。并无不可。今以屡催不应。转藉此为名。冀遂其自便狡延之计。开泰稍揆事理。即应据实参奏。为归旗逗遛者戒。乃竟据以渎请。是其一意沽名。岂封疆大臣办公之道。迩来开泰。诸务模棱。经朕屡行训饬。而积习终不知改。开泰。著交部严加议处。郎世琳。著交开泰。拏解来京。交刑部治罪。倘致兔脱。则开泰当其罪
○289谕曰、永璥现在穿孝。伊未当差以前。陵寝事务。著绵德暂行管理。
○290又谕、据保宁等奏、至科布多、将萨迈林造言之事。明白晓示杜尔伯特汗玛克苏尔扎布。伊等光景。甚属安静。略无惊惧。乌里雅苏台、科布多、所属边卡。暂且无庸添兵。惟暗中防范等语。永保亦将土尔扈特情形奏到。萨迈林所言。虽必无之事。但土尔扈特等、不时往来。科布多所属土尔扈特、杜尔伯特等。不无见闻。若不明白晓示。反似隐匿。令伊等怀疑。保宁等所办尚是。今乌里雅苏台科布多所属边卡。无故添兵。反似多事。著不必派往。恒瑞、伍弥乌逊等、既称访得实信。再行酌办。即如所奏办理。但色楞欲见保宁。而至今未到。色楞素性狡诈。保宁此去。伊未知的确。恐不无观望。此皆由特成额从前办理张皇所致。著传谕保宁、至和博克萨哩、见车凌乌巴什晓谕后。即将现在情形。及所得信息。迅速奏闻。保宁、至塔尔巴哈台见永保时。即筹议如何抚绥。如何防范。留心办理。现在俄罗斯乞通贸易。但既有萨迈林造言之事。未便准行。将此一并钞寄与保宁、永保、知之。
○291谕军机大臣等、本日据吴璥托津会同铁保等奏筹议南河经费一摺。据称查盐斤一项、乃民闲日用所必需、而每口日食不过三钱、请于现行盐价每斤酌加三厘、统计两淮长芦山东河东两浙两广福建陕西甘肃九处、约计每年共可得银四百余万两、似与民生无损、而经费少充实于要工有裨等语。河防关系漕运民生。时廑宵旰。遇有应办各工原不惜多费帑金。为一劳永逸之计。惟是近年以来。河患频仍。如海口运口及高堰堤坝等处要工。层见叠出。需用浩繁。国家经费有常。岂能尽供工用。势不得不设法调剂。兹据吴璥等奏请酌加盐价以备工需。朕思盐斤一项。虽出之于民。而与加赋少异。似与闾阎生计不致大碍。但各省情形亦有不同。自难一概而论。即如两淮地方。滨临河岸。小民无不藉资保卫。则将官盐量为加增。谅所乐从。其两浙山东与江境毗连。且每年漕运亦所必经。谊难漠视。他如长芦河东以及闽粤陕甘等省。相距较远。于河防利害实无关涉。若概令按照加价徵课。事理殊觉未协。著各该督抚盐政体察情形。如以为事尚可行。不必拘定吴璥等酌加三厘之数。或就原额、量增一二厘。准其暂行售卖。傥实有碍难办理之处。亦不妨据实奏闻。惟当悉心筹议。俟奏到时再降谕旨。将此谕令知之。
○292宁南靖寇大将军固山额真宗室罗托等疏报、伪总兵谭新传等、率伪官十余员、家属二千余名来降。下所司察叙。
○293庚子。谕大学士九卿等、朕闻广东米价腾贵。每石卖至一两八九钱、至二两不等。将军管源忠、亦因米贵具摺奏闻。朕轸念天下民生、无间远迩。虽边徼之外、视之犹辇毂之旁也。粤地素号产米之区。从无价高至一两以上、及二两者。兹米价骤增、小民必致艰食。督抚系封疆大吏。凡有关地方事务、随所见闻、应即据实陈奏。今万里情形、朕已周悉、而伊等漫无奏报、殊属懈忽。前福建岁荒米贵。朕特上□日截漕数十万、由海道转运赈济。谕上□日方颁、市价立平。于地方大有裨益。今广东亦宜照福建截漕海运。朕因详询投诚海贼陈尚义等、目今截留江南漕粮、可否由海转运广东。据称截江南漕粮、由海转运、八九日可至福建。自福建八九日可抵广东。但此事关系重大。非微贱所敢身任。现今风势不顺、断不可转运。必至八九月后、北风渐利、始可转运等语。朕意于八九月后。将水师营战船、装载米石运送。易于到广。而兵丁亦并可熟练水务。其天下地丁钱粮、前已于三年内、全免一周。今粤地米价翔涌。若将本年地丁钱粮、仍行催徵、则民力维艰、难免输将之苦。应将本年地丁钱粮、停其催徵。遣赵申乔等、前往广东、会同督抚、将朕轸念民生至意、刊示宣布、以慰舆情。再恩诏内、有赏赉绿旗兵丁一款。即令赵申乔等、乘便动支彼处库帑、亲行核实、按名逐一散给。俾各沾实惠。尔等会同确议具奏。又谕曰、国家幅员甚大。水旱丰歉、势有不齐。凡遇歉收之年。督抚等但据实速报、则或蠲赈、或停徵、先期酌行、于百姓乃有裨益。至所奏地方官员捐俸赈济、皆虚名而已。何益之有。州县为亲民之官。科目出身之人、亦多有迂疎不能办事者。惟张鹏翮、任浙江巡抚时、阖省钱粮、七年全完。马齐、任山西巡抚时、亦全完七年钱粮。其余各省、报数年钱粮全完者、未之有也。
○294河东河道总督白钟山奏、前议准河南署任同知朱侠、详议黄河南岸。仪封县汛十六堡。对岸开挑引河。估银二万四千六百余两。今臣于里堤帮筑挑浚。工成。仅需一千六百余两。得旨。此皆卿实心实力。办理得宜之所致也。览奏曷胜欣悦。
○295谕军机大臣等。朕明岁南巡。山东不过经由之地。非特幸该省可比。何必重烦兴作。妄滋糜费。乃准泰奏请将济南抚署行宫。已经拆去之装修。悉照从前阿里衮所办。重新添造。并请将泰山行宫补葺。搭造天桥。又将越出大道二百余里之泗水县泉林寺等处行宫。亦请加修葺。竟似朕专幸东省者。此奏甚属错谬。从前阿里衮办理东巡。营建过多。经朕降旨宣示。准泰岂不知之。何得以甫经拆毁之工程。又请建造。且其所请豫备之处。并非必由之路。即或因行宫可资憩息豫备。尚属情理之事。而泰山天桥等工。既非清跸所经。妄请修建。是诚何心。准泰之意。盖明知事未必行。不过虚词陈奏。以见伊之尽心。是诚所谓小聪明是大糊涂也。伊由内务府司员出身。受朕深恩。办事全无实意。而下愚不移。弄巧成拙。直缘伊福尽。不能承受朕恩耳。著传谕严行申饬。
○296察哈尔都统巴尔品奏、八旗察哈尔。捐助移驻伊犁兵驼马。奉旨赏给银布。请改用银牌。重五钱。得旨、蒙古何必赏给银牌。赏银五钱。未免过少。著赏一两
○297又谕、本日刑部参奏、安徽省亳州绞犯张振江、于上年五月十八日病故。直至今年六月、始行咨部。其迟延错误之故。又未于文内声明。恐不无情弊。请饬交该督查究等语。已依议行。并令该抚明白回奏矣。张振江、系监候缓决人犯。既于四十一年五月病故。理宜即时验讯明确。咨部开除。纵使一时疎忽。迟延未报。亦应于秋审奉到部文后。查明速行检举。何以事隔年余。直至今年六月。始行咨部。而于此事之迟延错误。又并未声明。殊不可解。况闵鹗元、前于尼僧发有身死。并刘义致死伊子刘黑二案。俱经高晋驳饬。而闵鹗元转未办及。兹复有张振江迟延漏报一事。该抚由刑部司员出身。事例素所谙习。何以于刑名案件。漫不经心若此。至闵鹗元、前在藩司任内。办事尚属妥协。是以擢用巡抚。何以简任封疆以来。诸事屡有迟误。岂其才具仅堪藩司。而于巡抚重寄。不免竭蹷耶。朕简用大员。惟视其能胜任与否。毫无成心。亦不肯稍有回护。著传谕高晋、即将闵鹗元近日办事如何。是否胜任。迅速据实覆奏。毋少徇隐。
○298己卯。调镶蓝旗蒙古副都统成策、为正红旗满洲副都统。正蓝旗蒙古副都统丰绅济伦、为镶白旗满洲副都统。以理藩院郎中上行走博兴、为正蓝旗蒙古副都统。理藩院郎中普福、为镶蓝旗蒙古副都统。
○299旌表守正捐躯安徽灵璧县民高汝和妻赵氏。四川乐山县民李元朋女李氏。
○300户部议覆、兵科给事中王命岳疏言、河南山东地土、熟少荒多。有势豪以熟作荒。有兴屯以荒作熟者。应如科臣所请。专差御史二员、前往二省、履亩清文从之
